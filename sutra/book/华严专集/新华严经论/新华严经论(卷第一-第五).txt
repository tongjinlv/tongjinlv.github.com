　　　　新华严经论　　　　长者李通玄撰　　　　新华严经论卷第一　　夫以有情之本。依智海以为源。含识之流。总法身而为体。只为情生智隔。想变体殊。达本情亡知心体合。今此大方广佛华严经者。明众生之本际。示诸佛之果源。其为本也。不可以功成。其为源也。不可以行得。功亡本就行尽源成。源本无功能随缘自在者即此毗卢遮那也。以本性为光。智随根应。大悲济物以此为名。依本如是设其教泽。滂流法界以润含生。于是寄位四天示形八相。菩提场内。示兰若以始成。普光法堂。处报身之大宅。普贤长子。举果德于藏身。文殊小男创启蒙于金色。以海印之三昧。周法界而降灵。用普眼之法门。示尘中之刹海。依正二报身土交参。因果两门体用相彻。以释天之宝网。影十刹以重重。取离垢之摩尼。明十身而隐隐。无边刹境。自他不隔于毫端。十世古今。始终不移于当念。其为广也以虚空而为量。其为小也。处极微而无迹。十方无卷。匪亏于小相之中。纤尘不舒。含十方而非碍。恒居智海。分果德于五位之门。常住法堂。示进修于九天之上。此方如是。十刹同然。圣众如云。海会相入。智凡不碍。状多镜以纳众形。彼此无妨。若千灯而共一室。此经总有四十品之胜典。玄开果德之法门。百万亿之妙言。咸举佛华之行海。十身十会。阐十十之法门。十处十方。启十通而疏十辩。出现品内。示因果以结始终。给孤独园。利人天而明法界。目连鹙子。隔视听于对颜。六千比丘。启十明于路上。觉城东际五众咸臻。古佛庙前同登十智。善财发明导首。用彰来众齐然。又成五位法门。具德行。其轨范。令使启蒙易达解行无疑。遂信首文殊之前。正证妙峰之顶。经过五众。成一百一十之法门。至慈氏之园。结会一生之佛果。返示文殊之初友。明以果同因。后入普贤之身。彰体用圆极。此经名大方广佛华严经者。大以无方为义。方以理智为功。广即毫刹相含。佛乃体用无作。华喻行门可乐。能敷理事之功。严即依正庄严。经即贯穿缝缀。世主妙严品者。菩萨示生。皆为世主。同臻海会。故号妙严。品者类会同流法门均隔为品。此经总有四十品之胜典。此品建初。故称第一。是故言大方广佛华严经世主妙严品第一　　释此一部之经总作十门分别　　　第一明依教分宗　　第二明依宗教别　　　第三明教义差别　　第四明成佛同别　　　第五明见佛差别　　第六明说教时分　　　第七明净土权实　　第八明摄化境界　　　第九明因果延促　　第十明会教始终　　第一明依教分宗者。夫如来成道体应真源。理事二门一多相彻。智境圆寂何法不周。只为器有差殊轨仪各异。始终渐顿随根不同。设法应宜大小全别。时分因果延促不同。化佛本身施诠各异。国土净秽增减不同。地位因果自有投分。创学之流未谙教迹。执权成实迷不进修。若不咸举众宗类其损益。无以了其迷滞者矣。今略分十法以辩阐猷。使得学者知宗迁权就实不滞其行速证菩提　　第一小乘戒经。为情有宗。第二菩萨戒。为情有及真俱示为宗。第三般若教。为说空彰实为宗。第四解深密经。为不空不有为宗。第五楞伽经。以五法三自性八识二无我为宗。第六维摩经。以会融染净二见现不思议为宗。第七法华经。会权就实为宗。第八大集经。以守护正法为宗。第九涅槃经。明佛性为宗。第十大方广佛华严经即以此经名一切诸佛根本智慈。因圆果满一多相彻。法界理事自在缘起无碍佛乘为宗。已上分宗。皆是承前先德所立宗旨。设有小分增减不同。为见解各别。大义名目亦多相似。如西域及此方诸德。各立宗教后当更明　　第一小乘戒为情有宗者。为如来创为凡夫造业处。言是应作是不应作。说善不善。如此立教未为实有。如此有教。且约凡情虚妄之处。横系诸恶。以教制之。令生人天。是故戒序云。若欲生天上及生人中者。常当护戒足勿令有毁损。众生有为作业。虚妄非实。未得法身智身。非为实有宗。且为情有宗。于小乘中为轨持教也。如华严经持戒即不然。经云。身是梵行耶。身业四威仪。乃至佛法僧十众七遮和尚羯摩坛头等。是梵行耶。如是谛观求梵行者了不可得。是故名为清净梵行者。如梵行品说。如是清净行者名持佛性戒。得佛法身故。乃至初发心时便成正觉。以持佛性戒故与佛体齐理。事平等混真法界如。是持戒。不见自身能持戒者。不见他身有破戒者。非凡夫行。非贤圣行。不见自身发菩提心。不见诸佛成等正觉。若好若恶。若有少法可得。不名净行。当知是性戒即法身也。法身者则如来智慧也。如来智慧者即正觉也。是故不同小乘有取舍故　　第二如梵网经菩萨戒为情有及真俱示为宗者。如来为凡夫之中有大心众生。乐行慈悲有忻求佛果者。谓毗卢遮那佛为本身。千百亿为化身。顿令识末还本。故经言。如是千百亿。各接微尘众。俱来至我所。又言。若人受佛戒。即入诸佛位。位同大觉已。真是诸佛子。即为性戒故即为真宗。此乃为大心众生顿示法身性戒。下劣者得渐。一教应二根。如是千百亿各接微尘众俱来至我所。明舍权而就实。此为实有教。当教之内顿示权实。故不同小乘前亦无常后亦无常。为但生人天故。虽然立实有宗。不同华严经毗卢遮那所说也。此经仍随化身所化方来至本身也。圆教之宗。一下顿示本身。法界大智报身因果理事齐彰。又华严经中世界量与梵网经中莲华形量亦不同。广狭全别。广如下文所说　　第三般若教为说空彰实为宗者。如来初为人天凡夫说二乘教。系著理事俱实。不能离障。为说空教破所执著故。般若经中说十八种法。世间三宝四谛三世等。一切皆空。空亦空。广如经说。此乃空却无明诸障等业。无明总尽。障业皆无。自性涅槃自然显著。此为真有。不空名宗。虽然为真有。所说教门多有成坏。故未可为圆。如华严经。具实报相好庄严。能虚能实。当部之内。当品之中。十菩萨等。上下自相纶贯。空有之法不独孤行。又以普贤文殊交参理事相彻互相交映。一部之典。品品相彻。句句相参。一部之中。四十品经。同入一言之内。十万颂之齐麾。一成即一切成。一坏即一切坏。总以性齐时齐故。如上等齐说法亦齐。如是齐故。如今成佛与三世佛齐成佛故。为无三世故。为无时故。不同此教成坏别时故。因果前后　　第四解深密经为不空不有为宗者。如来说于有教空教之后。说此一部之教。和会有无二见为不空不有教。说九识为纯净无染识。如暴水生多波浪。诸波浪等以水为依。五六七八等识皆以阿陀那识为依故。如深密经云。如净镜面。若有一影生缘现前。唯一影起。若二若多。影生缘现前有多影起。非此镜面转变为影。亦无受用灭尽可得。此明五六七八识所依第九净识处也。又云。如是菩萨。虽由法住。智为依止。为建立故。此经意欲令于识处便明识体。本唯不离真智故。如彼暴流不离水体而生波浪。又如明镜依彼净体无所分别含多影像。不碍有而常无故。如是自心所见识相。不离本体无作净智。所现影像都无自他内外等执。任用随智无所分别。以破空有二系为不空不有。故深密经。颂曰。阿陀那识甚深细。一切种子如暴流。我于凡愚不开演。恐彼分别执为我。阿陀那识甚深细者。引彼凡流就识成智。不同二乘及渐始学菩萨破相反成空。不同凡夫系而实有。不同彼故不空不有。何法不空。为智能随缘照机利物故。何法不有。为智正随缘时无性相故无生住异灭故。以是义故名不空不有。此经虽复如是于心识之处令知空有无二。华严经即不然。但影本身法界一真之根本智佛体用故。混真性相法报之海。直为上根人。顿示佛果德一真法界本智。以为开示悟入之门。不论随妄而生识等。法华经。以佛智慧示悟众生。使得清净故出现于世。故不为余乘若二若三。又三乘之人。于佛性相之法。如来不许彼智解。故法华经云。种种性相义。我及十方佛。乃能知是事。舍利弗。辟支佛及不退诸菩萨。皆悉不能知。以法华经会三乘权学来归佛乘实法界故。门前三驾且受权乘。露地白牛方明实德。以是义故。于中有少分义意与华严经相扶。龙女所乘即是白牛之乘。又与善财同其所得。是故华严教门。直彰本体用法界佛果门。直授上根凡夫令其悟入。不同深密经中安立五六七八九识施设权门。如深密经。权施第九阿陀那识。意有异途。为二乘之人久厌患生死修空灭识直趣空寂。又第二时说般若时教。为回二乘及渐学菩萨。多空破有。以六波罗蜜为行所乘。于中二乘虽少分回心。及渐学菩萨乐空增胜。为彼权学菩萨三乘初对治门。还与小乘初对治门小分相似。但有一分慈悲增胜。未证法身佛性根本智等道理。但以空门而为所乘。六波罗蜜而为行相。初对治门还同二乘。无常不净白骨微尘等观。方入空观。二乘趣灭。菩萨留生。以空无我等观。折伏我法不令增长。元来未是法身佛性根本智。为见未真故乐空增胜。以是义故。解深密经。方便安立第九识。为纯净识。云八识以净识为依止故。即欲直为说第八种子识为如来藏者。为彼学徒畏苦习故。即说业种恒真。怖难信故。是故权且安立第九阿陀那识为净识故。欲令不灭识性长大菩提故。是故维摩经云。未具佛法。亦不灭受而取证也。受既不灭想识亦然。如楞伽经。直为根熟者说第八识业种为如来藏。下文更明。维摩经云。尘劳之稠为如来种等。修道之士品类异途。解行差殊千端万别。除二乘之外。菩萨之乘有四品不同　　一修空无我菩萨。二渐见佛性菩萨。三顿见佛性菩萨。四以如来自性清净智。以五位加行起差别智。满普贤行成大慈悲菩萨。究竟不出刹那际。充满十方佛果门。此略示名目。下文广明。如华严经说。有一类菩萨。经百千亿那由他劫。行六波罗蜜。不生佛家。犹名假名菩萨。广会在下文。以虽见佛性未知业障。犹名假名菩萨　　第五楞伽经以五法三自性八识二无我为宗者。此经于南海中楞伽山说。如来于此山下过。罗婆那夜叉王与摩谛菩萨。乘化宫来请佛如来。于此山上说法。其山高峻下瞻大海。傍无门户。得神通者堪能升往。乃表心地法门无心无证者方能升也。下瞩大海表其心海本自清净因境风所转识浪波动。欲明达境自空心海自寂。心境俱寂事无不照。犹如大海无风日月参罗焕然明白。此经意直为根熟菩萨。顿说种子业识为如来藏。异彼二乘灭识趣寂者故。亦为异彼般若修空增胜者故。直明识体本性全真便明识体即成智用。如彼大海无风即境像更明。心海法门亦复如是。了真即识成智。此经异彼深密经义。别立九识接引初根。渐令留惑长大菩提故。不令其心植种于空。亦不令心犹如败种。解深密经。乃是入惑之初门。楞伽维摩直示惑之本实。楞伽即明八识为如来藏。净名即观身实相观佛亦然。净名与楞伽同。深密经文与此二部少别也。如华严经不尔。佛身及境界法门行相玄自不同。说楞伽经。即是化身所说。境即是秽土峰所居。法门说识境界为真。问答即以大慧菩萨为首。化身明教是权。大慧且论议简择。如华严经教。佛身即是本真法报。境界即是华藏所居。法门即是佛果法界为门。问答即是文殊普贤理事智之妙用。五位行相因果互融。十刹十身体彻相入。若论同别。未可具言。更待下文依位广别　　第六维摩经以不思议为宗者。维摩经与华严经十种别一种同。十种别者　　一净土庄严别。二佛身诸相报化别。三不思议德神通别。四所设法门对根别。五诸有闻法来众别。六说教安立法门别。七净名菩萨建行别。八所阐法门处所别。九常随佛众别。十所付法藏流通别。一种入道方便同　　一净土庄严别者。如维摩经中所说净土。如来以足指按地。即三千大千世界若干百千珍宝严饰。譬如宝庄严佛无量功德宝庄严土。一切大众叹未曾有。而皆自见坐宝莲花。而未说无尽佛刹庄严等事在一毫尘中。如华严经中。具说十佛毗卢遮那境界十莲华藏世界海。一一世界海有无尽世界海。圆满十方佛境界众生境界。互相涉入不相障碍。众宝庄严如光如影。广如经说。不但独言三千大千世界严净。二佛身诸相报化别者。说此维摩经。是三十二大人之相化佛所说。说华严经佛。是九十七大人之相。及十华藏世界海微尘数大人之相。实报如来之所说也　　三不思议德神通别者。如维摩经说菩萨神通。以须弥之高广内芥子中。能以四大海水入一毛孔。又小室之内能容三万二千师子之座。各各高八万四千由句。八千菩萨。五百声闻。百千天人。维摩诘致其右手掌。擎其大众往诣庵罗。又以手断取东方妙喜佛国。来至此处示于大众。送还本处。如是神变。且为权学三乘声闻菩萨等众现如斯事。何以故。为权教声闻菩萨等见道未实自他未亡。所现神变依根所见。皆有往来分齐限量。又是一时之间。圣意以神力变化起诸小根令渐增进故。非是法尔。力故。如华严经中。以本法力。法如是故。能以一尘之内。含容十方一切佛刹众生刹。总在尘中。世界不小。微尘不大。十方世界所有微尘。一一尘中总皆如是。如经所说。菩萨于一小众生身中成等正觉广度众生。其小众生不知不觉。当知佛以权教引小根故。身外见佛。现神通力而有来去。实教之中。以自本觉自觉本心。身心性相与佛无异。无有内外往来诸见。是故毗卢遮那佛。不移本处而身遍坐一切道场。十方来众。不移本处而随化往都无来去亦无。神力所致。是故经言。法如是故。经中每言以佛神力法如是故者。以佛神力推佛为尊。法如是故。推其本德都无变化。一一国刹身心性相。以依本故。不随妄故。大小诸境皆如光如影。互相映彻周遍十方。都无往来。都无分齐。即一一众生有诸毛孔之内周遍十方。不同权教以其神力分齐往来擎来送去。致斯妄见违本法身。障真菩提本觉性智。是故净名菩萨现斯神变已方陈实教。维摩经云。观身实相观佛亦然。我观如来。前际不来。后际不去。今即不住。如阿閦佛品广明。是故权根小见乐欲希奇。菩萨称根粗施接引。令生乐学方授实门。不可执化成真恒迷智境。识权就实。迁入法界之门。有作之法难成随缘。无作易办。作者劳而无功。不作随缘自就。无功之功。功不虚弃。有功之功。功皆无常。多劫积修终归败坏。不如一念缘起无生。超彼三乘权学等见　　四所设法门对根别者。此维摩经对二乘根。令回向菩萨菩提入大乘故。又对大乘中。滞净菩萨悲智未满者令进修故。即如众香世界诸来菩萨众欲还本土。请佛世尊愿赐小法。如来依根见彼菩萨滞于净土。悲智心劣。便为说法。令学有尽无尽解脱门。下文云。不离大慈大舍大悲。深发一切智心而不忽忘。教化众生终不厌倦。于四摄法常念顺行。在诸禅定如地狱想。于生死中如园观想。见来求者如善师想。广如维摩经说。此经对此二乘三乘悲智未满。令且渐修增长悲智。未即一下顿示佛门。未即说言十住初心便成正觉。未即示其广大妙事。皆有分齐故　　五诸有来众闻法别者。如维摩经中。所有来众。除文殊慈氏等大菩萨众舍利弗等影响声闻。余外来众。总是三乘之中权学之众。设有于中菩萨生于诸趣同类俱来。皆欲成就三乘权学渐令增进。未说圆满诸佛本乘。如华严经中所有来众。皆是乘如来乘佛智果德自体法身。具普贤行。而随影现十方刹海一切道场。还成如来所乘本法。无有一个三乘根机。设有根机。如盲如聋。不知不觉。犹如盲人对于日月。犹如聋人闻天乐音。如业贫人对天宝藏。如大福德处于地狱。亦如饿鬼临大海边。三乘之器道力未穷。未回心者。常居法界海中。诸佛境界。与佛同德同身。终不能信。不能知别求佛见。如华严经云。佛子。设有菩萨于无量百千亿那由他劫行六波罗蜜修集种种菩提分法。若未闻此如来不思议功德法门。或时闻已。不信不解不顺不入。不得名为真实菩萨。以不能生如来家故。当知闻法众全别。维摩经中娑婆之众彼此未亡。香积诸徒垢净全在。当知此类并是见解未真。守一方之净刹。虽名菩萨。谛道未圆。如是之徒。未详佛意。虽有忻菩提之志愿。滞净刹以居心。彼与法身智身玄隔。是故法华经云。不退诸菩萨。其数如恒沙。亦复不能知。即如华严经之乐。自身与佛身无别。自智与佛智无差。性相含容一多同别。居法界海之智水。示作鱼龙。住涅槃之大宅。现阴阳而化物。主伴自在交映相参。师弟互融因果通彻。并如斯之众也　　六设教安立法门别者。此维摩经。以净名居士。现少许不思议之通变。令二乘回心。又处于生死现身有疾。令知染净无二。又表菩萨大悲有疾。具陈不二之门。建定慧观智。用彰不求之法最要。故云。夫求法者。于一切法应无所求。然未似华严经具陈十住十行十回向十地等觉五位六位行相因果同别法门　　七净名菩萨示行别者。净名为表大悲。示入生死现其病行。华严经毗卢遮那。以大悲示入生死成正觉行。彰大智能出世故。八所阐法门处所别者。说维摩经。在毗耶离城庵罗园。及在净名之室说。华严经在摩竭国菩提场中及一切世界及一切尘中说　　九常随佛众别者。说维摩经时。声闻为常随佛众。但具五百。说华严经时。总是一乘大菩萨众。为常随佛众。具十佛刹微尘数大众。总是具普贤文殊体用等众　　十所付法藏流通别者。此维摩经嘱累品中说。佛告弥勒菩萨言。弥勒。我今以是无量亿阿僧祇劫所集阿耨多罗三藐三菩提法。付嘱于汝。故即以其经付嘱已成菩萨已生佛家者。华严经如来出现品中付嘱流通。即以其经付嘱凡夫初心始能见道生在佛家者。何以然者。此经难入。许人能证以自证故方堪能说。表三乘是权但以圣劝修证有得法未成实故所有说法者亦未实故。华严经云。此经珍宝不入一切余众生手。唯除如来法王真子生如来家种如来相诸善根者。佛子。若无此等佛之真子。如是法门不久散灭。问曰。若许佛之真子。即十方世界无尽无边。以世界微尘莫知其数。何须虑此经若无真子即便散灭。答曰。此经义者付嘱凡夫。令觉悟入此法门故令生佛家。使其转教佛种不断。即令凡夫得入真境。若嘱累诸大菩萨。凡夫无缘。诸圣自明。无凡夫修学者。凡夫道中佛种即断此经散灭。以此义故付嘱凡夫令。修。不付已前大菩萨旧见道者　　一种入道方便同者。维摩经云。夫求法者。于一切法应无所求。及观身实相观佛亦然。我观如来。前际不来。后际不去。今即无住等。是初观智门略同。于入道行相门户。次第轨则全别。广如下明　　第七法华经会权入实为宗者。此经引彼三乘之人。归一乘实教故。引众流而归大海。摄三乘而还一源。藏法师等前诸大德。会为共教。一乘为三乘同闻法故。华严经为别教。一乘为不与三乘同闻故。参详此理会此二门。法华经引权器以归真。华严者顿大根而直受。虽一乘名合法事略同。论其轨范有多差别。今欲备举事广难周。略举十门用知纲目。十门者　　一教主别。二放光别。三国土别。四请法主别。五大会庄严真化别。六序分之中列众别。七龙女转身成佛别。八龙女成佛所居国土别。九六千之众发心别。十授诸声闻远记别　　一教主别者。说此法华经即是化身佛说。还过去灭度多宝佛来证。成此经。三世诸佛同共宣说。如华严经即不然。教主则是毗卢遮那为教主故。即是法报理智真身。具无量相海功德之所庄严。三世诸佛同为一际。一时法界。报相重重无有障碍。古今一际。非三世故。旧佛非过去。今佛非新出。为根本智性相齐理事不异故。如是本佛说。顿受大根故。不是化佛故。不似法华经有旧灭度多宝如来。今佛出世说法华经。以是义故言教主别。　　二放光别者。说法华经虽放眉间毫相果光所照境界。但言万八千土皆如金色。仍有限量。不称无边无量无尽故。但彰果法不彰因位。华严一部经典。教行因果表法光明。始终具十。后当更明　　三国土别者。说法华经。三变世界令成净土。移诸天人置于他土。然后安置他方来众。变此秽境令成净刹。说华严经时。即此娑婆世界即是莲华藏世界。一一世界互相含入。如经云。一一世界满十方。十方入一亦无余。世界不增亦不减。无比功德故如是。又云。诸佛成道在一小众生身中化无量众。其彼小众生不知不觉。只为凡圣同体无移转相。纤尘之内自他同体。不同法华之会移转人天方明净刹。此乃对权根自他滞见者之所建立。是故今明国土别也　　四请法主别者。说法华经时。请法主者即是舍利弗。以为劝请之首。说华严经时。佛令文殊普贤随位菩萨。各自说自位法门为说法首。佛表果法。举果为因。大悲行成根本智。果体自成。故无言不说也。以大悲行从无作根本智起故。文殊普贤。表因位可说说佛果法示悟众生。阿僧祇品世间数法广大难量。唯佛究竟。不属五位中因果门。故是佛自位内法门。还佛自说。随好光明功德品。则是如来自成因果。后佛自说法尔之力恒常福智光明之法门。示为不属五位之内行。相因果。故佛亦自说。此明佛果无二愚也。除此二品经外。诸余三十八品。皆是五位之内行相法。门是故佛不自说。总令十信十住十行等当位之内菩萨自说。佛但放光表之。其所放光。表法之相。后当广明。当说华严经时。一无声闻及。小菩萨为请法主。皆佛果位内诸大菩萨。自相问答安立佛果法门行相。为悟大根者故。顿将佛果直受为因。因即以果为因。果即以因为果。如种种子等。以定慧力。思之可见。是故今言请法主别　　五大会庄严真化别者。如法华会。令三千大千世界清净庄严。其诸化众亦皆充满。所来诸佛皆云是化。华严经即不尔。即有十处十会众。皆满十方不移本处而充法界。一一身相及身毛孔国刹重重菩萨佛身互相彻入。杂类众生亦皆无碍身土相彻。如影含容。所来之众不坏法身而随相好。法身相好一际无差。即相全真无有化也。不同余教说化说真有相参会。是故今言大会别也　　六序分之中列众别者。法华会中先列声闻众万二千人俱。次列摩诃波阇波提比丘尼与眷属六千人俱。此为姨母。次列耶输陀罗比丘尼。此是佛为太子时夫人。佛为大子时有三夫人。一名瞿夷。二名耶输。三名摩奴舍。瞿夷是善财童子十地法云地善知识。表十地法悦能慈故为法利生。法悦身心是其妻义。次列菩萨八万人俱。次列诸天龙鬼等。华严经即不然。先列菩萨上首。有十佛世界微尘数。不论其从者。次列执金刚神众以后诸神龙天等众部类。总有五十五众。一一部从各别。各各部从。各有佛世界微尘数众。或有部从直言无量。且于初会通菩提场众有五十五部众。其于十会之众。后当更明。大义论之。佛身众海无边法界。以重重一一诸身普含容而无际。一身即以法界为量。自他之境不亡法界。即自身遍周能所之情见绝。约略论之。如是十会列众。后当更明。从初七会。都不闻声闻之名。八会之中。始有比丘之众。至位方明行相　　七龙女转身成佛别者。如法华经。龙女于刹那之际。即转女身具菩萨行。南方成佛。如华严经。即不然。但使自无情见大智逾明。即万法体真无转变相。如维摩经中舍利弗谓天女曰。何故不转女身。天女谓舍利弗。我十二年来求女人相了不可得。当何所转。如庵提遮女谓舍利弗。自男生我女。当知万法本自体如。有何可转。如华严经入法界品中。善财童子善知识。文殊普贤比丘比丘尼长者童子优婆夷童女仙人外道五十三人。各各自具菩萨行自具佛法。随诸众生见身不同。不云有转。若以法眼观。无俗不真。若以世间肉眼观。无真不俗。以法华经对权教三根见未尽者令成信种。且将女相速转成佛。令生奇特方始发心趣真知见。不堪本法而起善根。此明且引三权令归一实。又破彼时劫定执三僧祇。令于刹那证三世性本来一际无始无终称法平等。裂三乘之见网。撤菩萨之草庵。令归法界之门入佛之真实宅。故令龙女成佛。明非过去久修。年始八岁。又表今非旧学。转女时分不逾刹那。具行佛果无亏毫念。法本如是自体无时。权学三根自将见隔。自迷实法返称为化。不知躬已事如斯。全处宅中犹怀滞见。云何界外玄指僧祇。此见不离定乖永劫。回心见谢方始旧居。何如此时灭诸见业。徒烦多劫苦因方回。华严经法界缘起门。明凡圣一真犹存见隔。见在即凡。情亡即佛。称性缘起俯仰进退屈身谦敬皆菩萨行。无有一法可转变相有生住灭。是故不同龙女转身成佛　　八龙女成佛所居国土别者。即言南方无垢世界非此娑婆。解云。心得应真故称无垢。正顺本觉故号南方。为南北为正故。又南方为明为虚。南为离。离中虚。八卦中离法心心。虚无故即还依世俗八卦表之。余方虽无八卦之名。其方法是一法也。故虽然理既如是。有理即有事故。还须有国。众所归依。若有别住南方。自他彼此犹隔。此乃犹顺三乘。分别引权根而生信解。迁就佛乘。故为三乘余执势分难摧。且有一分回心。自他之情未绝。不同华严顿印法界之体。自他相彻一一微尘之内住因陀罗网之门。是故今言所居国土别。　　九六千之众发心别者。如法华经云。龙女成佛时。娑婆世界菩萨声闻。举众皆遥见龙女成佛。普为时会人天说法。心大欢喜悉遥敬礼。又下文娑婆世界三千众生住不退地。三千众生达菩提心。而得受记。智积菩萨及舍利弗。一切众会默然信受。虽智积菩萨及舍利弗而为智士。寄在迷流。为利启蒙。故遣教行。益济凡学令成轨躅娑婆之众既遥敬礼六千发意。彼此未亡。俱顺三乘权学有为菩提。未得普门法界本觉菩提自他同体。以是义故。有遥敬礼。华严经即不然。即以普门法界普见法门如来藏身三昧境因陀杂网庄严法门。世界海旋重重妙智一时同得。为一证一切证一断一切断故。即自身之内有十方诸佛刹刹海庄严。佛身之内即自身之境。重重隐现。十方世界法合如斯。犹如众流归于大海。虽未入海润性无差。若入大海皆同咸味。一切众生亦复如是。迷之与悟虽然有殊。本来佛海元本不出。云何法华经中娑婆之众有遥敬礼。以此事仪法则与华严全别。只如法界品内。六千之众。刹那十眼逾明。五百小童。一生十身咸证。余众皆尔。善财南询诸友。佛果慈氐已圆。复入普贤之身。法门总备。理事齐[一/旦]无法不彰。法界既处尘中。何得有遥敬礼。是故今言六千之众发心别　　十授声闻远记别者。为法华之中。龙女虽复顿印法界无时之门。全彰佛果。三乘权学。有信顺之心。余风未殄。未能顿证远劫方登。故受远记。不同华严迷则处凡悟则是佛。设有余习以佛知见而用治之。无佛知见但成折伏。不得入佛驶水之流。还经远劫方能入也。为三乘初心信根下劣故。不能离缚。笼系烦多乐著生死。虽求出世。根器下劣滞住退还。如来于是。以生老病死无常不净刹那灭坏念念不住如是等观。使令观之令生厌离。厌离心成心居净秽。如来于化教之中。为此根故。虽复劝修悲智以求佛果。仍推净土在于余方。为彼三乘见分未亡。见此娑婆恒常是秽。说因说果。破彼疑心暂化令净。摄却神力还常见秽。三乘教即自有明文。即因斯无常观智习性难回。龙女虽顿示佛乘。虽信未能即证。以是义故。法华会内所受记别皆蒙远劫。法华渐引来归华严。常时直授。发心即佛故。以此义故。行根不同。同门有二。一乘如来乘直至道场。如来乘者。即一乘也。如华严经贤首品中。一切世间群生类。鲜有欲求声闻乘。求缘觉者转复少。求大乘者甚希有。求大乘者犹为易。能信此法甚为难。又经云。若有诸众生。其心厌没者。为说声闻道。令离于众苦。若复有众生。其心少明利。为说因缘法。令得辟支佛。若复有众生。乐学慈悲心。广饶益众生。为说菩萨道。若复有众生。决定乐大事。为示于佛身转无尽佛法。此乃华严经中分四乘义也。如法华经中。门前三驾且示权门。露地白牛方明正教。唯有一乘法无二亦无三。二三门外之权宗。方明露地之实教。四乘契会二教共同。施设化仪各有差殊。又法华经云。唯此一事实。余二即非真。准此一文似立三乘。论其契会还成四法。唯此一事实者。即佛乘事实。余二者即菩萨大乘。通缘觉声闻是余二。为缘觉声闻厌苦相似故。足为龟镜。可以明鉴。二龙女一刹那之际。印三世性。又从凡夫。即圣不移毫分。此乃与善财童子解行入道法门略同。善财一生成佛者。不离刹那际。证三世性古今总齐。还与龙女一刹那际转身具行成佛一时总毕。皆称本法。法如是故。立时劫者众生情尘也。善财证此名为一生。三世时劫既尽。更有何生。故名为一生。诸余施设十种不同。前已论讫。龙女转身。善财不变。为转无所转有异故　　　　新华严经论卷第一　　　　新华严经论卷第二　　　　长者李通玄撰　　第八大集经以守护正法为宗者。为此经在于欲界向上色界向下。安立宝坊集诸人天。上下二界天人魔梵。及八部鬼神龙等。及他方菩萨。皆就宝坊。诸鬼神等有不往者。四天王放热铁轮。遂之令往至佛所。如来悉敕令守护正法。众魔王中唯有一个魔王不顺佛敕待诸众生成佛尽。我当发菩提心　　第九涅槃经明佛性为宗者。与华严有十种别一种同。十种别者。一说法处别。二境界庄严别。三大会来众别。四所建法轮主伴别。五所来之众闻法别。六报土净秽别。七佛身权实别。八出生灭度现相别。九示教行相别。十从初为友轨范别　　一种同者。如雪山有草。名曰肥腻。牛若食者。纯得醍醐。无有青黄赤白黑色　　一说法处别者。涅槃经在拘尸那国阿利罗拔提河边娑罗双树间说。华严经在摩竭提国菩提场中宝菩提树下说。故言说法处别　　二境界庄严别者。如说此大涅槃经时。娑罗双树吉祥福地。纵广三十二由旬。大众充满其间无空缺处。尔时四方无边身菩萨。以其眷属所坐之处。或如针锋。或如锥头。微尘十方如微尘等诸佛世界诸大菩萨悉来集会。又文云。尔时三千大千世界。以佛神力故地皆柔软。无有丘墟沙土砾石荆棘毒草。众宝庄严。犹如西方无量寿佛极乐世界。是时大众悉见十方如微尘等诸佛世界。如于明镜自观己身。观诸佛土亦复如是。又下文娑罗双树忽然变白。广如经说。如说华严经时。有十莲华藏世界海。又上下二十重。最下重中略言。十佛世界微尘数广大国周围。一一国有十佛刹微尘数诸小国。以为眷属。以上倍增。如是十莲华藏世界中。金刚为地。树台楼阁殿堂池海。皆众宝庄严。如经所说。如是我闻一时佛在摩竭提国阿兰若法菩提场中始成正觉。其地坚固金刚所成。上妙宝轮及众宝华清净摩尼以为严饰。诸色相海无边显现。如是以下直至一切佛土不思议劫所有庄严。悉皆含容显现。中间两纸已来经。是叹佛境界所有庄严。又下文华藏世界品广说如此庄严。则是如来自身实报之所庄严。非如此涅槃经中以佛神力为众生故暂化令净。所以然者。为此涅槃经来众三乘根众杂故。若不以佛神力持。无功自见。如华严经中。一乘根纯无有杂众。如声闻为根别故。在其会内元来不见。经中虽然还有以佛神力。下文还有。法如是故。又言佛神者。应真曰神。非同实是凡夫加令暂见。名之曰神。当知华藏庄严本明实报。涅槃神力暂尔权施。又涅槃经推佛净土在于西方过三十二恒河沙佛土之外。不在此处。故即明知。是化非为实故　　三大会来众别者。说此大涅槃经。所有来众总是人天种性。三乘之众皆是忆念如来涕泪盈目。荷奉香薪。嗟苦悲哀。恋承佛日。如是等众。宜堪闻佛灭度之众。除诸一乘菩萨入佛智等众。余皆例然。华严经所来之众。皆性智海中佛果位内诸菩萨众。纯是一乘。更无别种。人天神众皆悉同根。入佛智流具佛知见。初会之中十佛世界微尘等诸菩萨众。皆从如来善根海生。善根海者。则是如来法身智海大智所生。一切诸佛以法身根本智以为根本所生。若不如是。所有行门总属有为。如此之众。从初发心入佛智海。寄治十信十住十行十回向十地等觉六位。浅深行相差别不同。涅槃三乘同摄。人天善种同来至会。华严经三乘之众不沾其会。设在会内如聋不闻。当知涅槃会三乘菩萨声闻人天众不同华严。此是一乘位中菩萨众也。初发心位阶同佛位。入佛智流同佛知见。为真佛子也　　四所建法轮主伴别者。涅槃经劝请之首。即是迦叶菩萨文殊师利菩萨师子吼菩萨舍利弗等。为法轨度劝请之首。魔王波旬劝请如来入涅槃。如华严经建法之首。即是普贤文殊觉首法慧功德林金刚幢金刚藏等。如是十首十慧十林十幢十藏佛果位内大菩萨等。建立五位佛果之行相法门故。以诸位明位位中有佛果故。故如华严经所有建立法度问答诸菩萨。皆是十方此土诸菩萨众。尽是神洞真源智齐法界。十方应现。不来而到。不去而至。称法性之施设。非往来之所致。纤尘之内。乃有无尽身云。微毫之中。显现难思相海。十方法界一切皆然。一切处忽然而有无所从来。忽尔而无亦无所去。于一切处一切时。于有情身相境界山河大海十方虚空。示现色像。有无自在。无尽重重。皆是如是大菩萨众。是故不同涅槃经中迦叶菩萨声闻舍利弗。生在人家。示同凡位。引彼三乘之种。见佛涅槃而生悲感。涕流盈目而来集会　　五所来之众闻法别者。此涅槃经。为诸声闻二乘权教菩萨。行诸观行未离执障。乐著诸行执持行相。于此行相迷无作法身无证无修本来自体也。以行修生修显建立菩提涅槃能所等证。如来为此根故。于此涅槃经说诸行无常是生灭法生灭灭已寂灭为乐。所行善行及能证菩提。是生法故。所证涅槃。是灭法故。既心存能所。生灭不休。以生灭不休。便滞真理。今此涅槃经中故说诸行及能证菩提所证涅槃。二俱灭故方应真理。故诸行无常是生灭法生灭灭已寂灭为乐。是故如来隐身不现。及诸能所心尽。名大涅槃。二乘涅槃可有能所有修有证。是故名为有为无漏。是故如来涅槃无有能所。是故涅槃经中。纯陀向文殊师利菩萨言。莫谓如来同于诸行。复次文殊师利。为知而说不知而说。而言如来同于诸行。若言如来同于诸行。则不得言于三界中为人天中自在法王。是故大涅槃经令彼三乘。令知诸行菩提能证所证涅槃悉是无常。生者本无不证诸灭。无行无修名大涅槃。是名圆寂。是故涅槃经令诸三乘乐著行者离行离修。有所证者令行无证无修。如华严经。所有他方来众此土人天沾其会位。从始发心即达理事自在理行无碍。文殊理普贤行。一时顿印如印印泥。一时顿印无有先后中间等。皆依本法。法尔合然。若存始终因果先后。皆是凡情。皆是生灭。有成有坏。皆是随根破系不开成佛正宗。诸教引生之门。皆入华严理智果海。方为契当。教门明著龟镜宛然。宜可遍揽经文观智随照。豁然开悟智日云披。顿陟妙峰俄登智海。凡圣二见因定水而涤除。悲智二门。以法身而方现。此华严经直为最上大心者说。如将宝位直受凡庸。如夜梦千秋觉已随灭。如涅槃经所说雪山有草。名曰肥腻。牛若食者。纯得醍醐。无有青黄赤白黑色。最上大心者亦复如是。顿见佛性便成正觉。不从小位渐渐而来。是故今言来众闻法别。以涅槃经摄末从体。未论智慈真俗并用无碍　　六报土净秽所居别者。涅槃经佛报土指在西方。过三十二恒河沙佛土有释迦报土。为三乘权学垢净未亡。见此娑婆秽恶不净。如来于是权指报土在于西方。华严实教法门。则此娑婆世界清净无垢。十方世界清净无瑕。为实教菩萨垢净尽故。境界纯净。权教菩萨无垢净处自生秽故。故指报土在于西方　　七佛身权实别者。如涅槃经中。三十二相如来是权。涅槃圆寂真理是实。为一切报相无量庄严皆依真而有故。如华严经。毗卢遮那佛理事无二。不坏法身而随相海。无量无尽。即相即性。即报即理。如光如影。自在无碍。且略明权实广待下文　　八出生灭度现相别者。此涅槃经。为诸人天声闻缘觉二乘之人。施设从兜率天降神受生及入涅槃八相成道。亦为诸大乘菩萨。说不从兜率天降神母胎。说常乐我净无始无终不生不灭。然且隐身不现。仍推报土在于西方。去此三十二恒河沙。佛土之外。有释迦报土。以此娑婆则为化土秽境有此事别引彼权根。华严经即不然。直示本身本法出超情见。无始无终三世相绝。一圆真报。不生不灭。不常不断。性相无碍自在果海法门。直受上上根人。教门行相势分如是。不同权学依次第渐渐而成。只如蹬峰九仞。不可以绝其踪。履十层之级者。不可以亡其迹。常见官阶一品。但以为臣。闻古士夫忽有身登九五。明珠顿照普见无方。泽淋大海渧渧皆满。一尘空性法界无差。品类有情强生留系。根器不等权实不同。以此教门千差万别。须知权实识假修真。不可久滞权宗迷其实教者也　　九示教行相别者。如涅槃经。十地菩萨于如来性品中说。菩萨位阶十地。尚不了了知见佛性。则从凡夫十信心后十住之位。小分而见如来之性。安立十住十行十回向十地阶降。渐渐而修。等觉位中方明果行。圆满妙觉之位。方是如来。亦说雪山有草名曰肥腻。牛若食者。纯得醍醐。无有青黄赤白黑色。亦复说顿成之教。当知此经还有五乘六乘七八九十乘等法门种性。又此经中余声闻乘缘觉乘外有三种菩萨乘。通彼二乘为五乘也。并取人天五戒十善。即为六乘七乘故。又三乘之人同闻各得自法互参有九乘。其三种菩萨乘行相云何。一修无我法门乘。二从十住至十地渐见佛性乘。三如雪山肥腻草牛若食者纯得醐醍乘。不从乳酪生熟苏等渐渐方成。如来性品中说。菩萨摩诃萨既见性已咸作是言。甚奇世尊。我等流转无量生死。常为无我之所惑乱。即是法华华严经中说。有诸菩萨经无量劫修六波罗蜜得六神通。读诵通利八万四千法藏。犹故不信此深经典。是其例也。所得神通不依性起。为修众善及无我等观。报胜诸天。又如北越单人。先世亦修无我所观。报生彼国。寿千年衣食自然。粳米七寸火珠熟之。香所及处皆来共食。无有佛法不得解脱。皆是过去行解讹谬。故致斯咎。令其所得永不得亡。如此涅槃经。都会人天外道三乘差别。毕竟皆归佛性涅槃圆寂无性真理。未示报相无自他。圆该理事智用无碍重重。仍立自他净秽等别。故说释迦报土过西方三十二恒河沙之刹。由根未全堪教从根设引。彼三乘有系直彰。佛性圆寂真如理门。未得示报相重重。碍诸有见。便生惑著。便障法身。如涅槃经中十地后佛果法门。乃是华严经中十住初心之所见处。即雪山之草名为肥腻。牛若食者纯得醍醐。无有青黄赤白黑色。如华严经中。十住菩萨初心见道。顿见自他无始无终无古无今本来是佛。身心性相本是佛生。以此佛门以为解脱。乘如来乘直至道场。善财童子。一万诸龙六千比丘。五百优婆塞。五百优婆夷。五百童子。五百童女顿彰五位。总齐佛果理智之门。初住则十地。初住即佛位。若初住不即佛位者。如世卿臣从初九品至阶一品但得名臣不得名王。当知权教。安立五位诸地次第。一一而蹬至三祇之满劫。但为菩萨不名为佛。不名为乘如来乘直至道场。但为修无我观。悲胜二乘。不见佛性。名为菩萨。若小见性者亦得佛乘。如大海中一毫之渧乃至多渧。一一渧中皆得大海。如是菩萨五位之中十住十地。一一位内皆有佛果。如彼海水一毫之渧。不离佛性行诸行故。以彼佛性而有进修。如华严经。直以佛全果不动智等十智如来。示凡信修。如有凡夫顿升宝位。身持王位遍知臣政。一切群品无不该含。华严经中法门菩萨行相亦复如是。从初发心十住之始。顿见如是如来法身佛性无作智果。遍行普贤一切万行。随缘不滞悉皆无作。涅槃经云。佛性非是作。但为客尘烦恼所覆故。今从十住初位。以无作三昧自体应真。烦恼客尘全无体性。唯真体用。无贪嗔痴任运即佛。故一念相应一念成佛。一日相应一日成佛。何须劫数渐渐而修。多劫积修三祇至果。心缘劫量见障何休。诸佛法门本非时摄。计时立劫非是佛乘　　十从初为友轨范别者。如涅槃经中说。雪山童子遇罗刹而发心。重半偈而轻命。闻诸行无常是生灭法生灭灭已寂灭为乐。言佛性涅槃。不可以行修。不可以心证。为不可以行修。行是有为。是无常故。不可以心证。有能所故。是故行不可以修其性。心不可以证其理。为心则性更无能所故。是故纯陀言。莫谓如来同于诸行。如华严经善财童子所立轨范。从文殊师利发菩提心。至末后普贤菩萨。五十三善知识。一一皆云。我光发阿耨多罗三藐三菩提心。云何教我学菩萨道行菩萨行。不云诸行无常等事。何以故。为此华严经明缘起法界门。理事无二。无缘不寂。无事不真。十方世界一真性海。大智圆周为国土境界。总为性海为一真法界。非有情无情随业说故。为华严中纯真境界总为智故。十住菩萨以慧为国。十行菩萨以智为国。十回向十地以妙为国。不说情与无情二见差别。以华严经为彰本法异三乘权学教故。是无情是有情。有生有灭故。是故涅槃经中。以雪山童子说诸行无常者。三乘根种性行下劣故。佛令以行调柔折伏粗恶方堪入道。便于所说计行成实。障无作性废契真理。以是义故。说诸行无常能所证亦是生灭法。不同善财一念发心。顿无能所。了三世性。性绝古今。自觉自心本来是佛。不成正觉不证菩提。身心性相无证修者。不成不坏本来如是。随缘动寂不坏有无。所行诸行皆唯智起。是故不说诸行无常　　一种同者。如涅槃经中。雪山肥腻草喻。又如光明遍照高贵德王菩萨品说。一切众生皆有佛性。佛法众僧无有差别。三宝性相常乐我净。一切诸佛无有毕竟入于涅槃。华严经云。如来不出世。亦无有涅槃。如涅槃中。诃二乘曲见。佛从兜率天宫降神处胎。是八相成道皆为曲见。即如华严经智入三世而无来往。十方诸佛以无古今性成大菩提。一念见道古今见尽。新故总无。还同已前亿千劫佛不可说劫佛。一时成佛。亦与未来不可说劫佛一时成佛。以自证见三世无时故。以无时故即无去来。设使众生不自见知自己身心本来正觉。自己身心正觉全德本无有灭。设有众生若自见。知自己身心本来正觉。于自正觉本来无生。本如是故。本无能觉所觉者故。若有觉者还如是觉。本无能觉及所觉者故。如是本觉佛之境界。无凡无圣。无定无乱。不修不证。不智不愚。不生不灭。三乘权教为下劣者说引来至此华严实教。顿受佛门。涅槃经虽说佛性法身理与华严共同。所说报土佛身及相智用全别。如前十门准知。只如法华涅槃两部之教。虽化佛所为。皆欲令彼二乘及人天种类。成就一乘之法。是故法华经中。破三乘远系故。令龙女以其本法刹。那之际便得菩提。涅槃经。破阐提之无佛性故。令屠儿广额贤劫之中而成正觉。又雪山肥腻草牛若食者纯得醍醐。不作乳苏方成妙药。一下直顿体不变移。如彼龙女所得之果。此法华涅槃二部之教。势分大义。皆令三乘舍权入实成就法界一实真门。自余诸教皆方便说。设有但论理事。少分而谈。于中事仪不能全具。唯是华严法界毗卢遮那根本佛门。理事性相轮圆具足。诸余渐学究竟总归。时诸学者随路流滞。随于权教于中系者多劫。方回种性下愚自生艰难。非是圣旨故致如斯。问曰。如涅槃经中屠儿广额贤劫之中而成正觉者。如佛所说。贤劫之中千佛出世。于中定数。教有明文。更著广额一人。千数有剩。云何数内重成佛耶。答曰。三乘权学系未亡者。重成不得。至其体达三世尽劫佛皆总一时同成正觉。本无先后无妨碍。为法本体性无时故。凡情横系妄作时生。妄见网中见佛出世。而实诸佛应真会本无出无没。是故华严经云。诸佛不出世亦无有涅槃。诸佛但自体应真。任性圆寂。称性缘起。对现色身无来无去。无造作故　　第十大方广佛华严经即以此经名根本佛乘为宗。又以因圆果满法界理事自在缘起无碍为宗。为此经名大方广佛华严经。还以佛乘为宗。此经说毗卢遮那自体智悲果德。普示众生。还令大心众生信佛果德用成因位。既生信已还修理智万行。大悲果德用成初证。初发心时便成正觉。理行双修使体用自在不一。理不孤行长其偏见。此经有十种甚深广大无比法与诸经别　　一是一切诸佛自体根本理智大悲。法界圆满无限之乘。非是三乘权施设故。甚深广大无比　　二佛身即是法报本身无量相海之所庄严。一一毛孔含容法界。一切境界重重无尽。甚深广大无比　　三此经说一切诸佛本报国土十莲华藏世界海一。一莲华藏最下世界皆有十佛世界微尘数广大刹清净庄严。一一广大刹复有十佛世界微尘数诸小刹眷属围绕。已上倍倍增广。一一华藏世界皆满虚空。互相彻入重重无尽。甚深广大无比　　四此经说有菩提树。高显殊特金刚为身。琉璃为干。众杂妙宝以为枝条。宝华杂色摩尼为果。与华间列。逾金刚藏菩萨身中所现菩提树。其身周围十万三千大千世界。高百万三千大千世界。枝条广狭与树相称广大无比　　五此经说。普光明殿包含法界众妙实饰光影重重众宝楼阁台榭阶砌庄严皆光映彻。遍周法界广大无比　　六此经有一切处文殊师利一切处。普贤体用相彻充满法界。理事无碍纤尘之内行海无尽甚深广大无比　　七此经有如来于刹那际从兜率天降神母胎成佛说法化终涅槃。然不废报身常居菩萨众海充遍十方无尽身云皆真金色目发绀青身色光明互相照彻。如是众海。皆齐法界十方无间。无有纤虚空缺之处。体彻相入色像重重无妨无碍。随所宜堪对现色身。令诸众生发菩提心。而无失时。如是众海皆广大无比　　八此经若有大心众生。于此法门深生信心。不读余经。深明体用。以小方便疾得菩提。初发心时十住之首。位齐佛果。如来出现品中说云。设有菩萨于无量百千那由他劫行六波罗蜜修集种种菩提分法。若未闻此如来不思议大威德法门。或时闻已不信不解不顺不入。名为假名菩萨。以不能生如来家故。若得闻此如来无量不可思议无障无碍智慧法门。已信解随顺悟入。当知此人生如来家。随顺一切如来境界。又下文。佛子。菩萨摩诃萨成就如是功德。少作功力得无师自然智。普贤菩萨言。见佛闻法不生信者。亦成解脱智种。作食少金刚等喻。广如经说。此经有如是大威德不思议法门。超诸三乘广大无比　　九此经有表法之首。善财童子不离一念而经一生。不离一处遍至十方。经历五十三善知识。得一百一十城之法门。一一菩萨法门诸艺行相身色形貌摄生之轨。皆齐法界具足无尽。广大行门不离一生便成正觉。更无始终前后之际。则广大如法界。究竟如虚空。如是广大无比　　十此经有十佛境界十无尽法门。十智。十地。十身。十眼。十耳。十鼻。十辩十宝。十山王。十龙王。十刹尘。十海。一一各具十不可说境界譬喻无尽法门广大无比　　又此经有十种德　　一如大海众流所归诸流入已随则广大皆同海德。此经亦尔。若有众生能生信入者则同如来性海智海果德　　二如世间一切井泉以海为体。若人饮者皆得海味一体无异。但随业力不得咸味。此经亦尔。若有大心众生闻持信入。便得如来法身佛性大悲智味。阐提之人无所堪任。然如来智性常作生因　　三犹如大海有四宝珠。一名积集宝。二名无尽藏。三名远离炽然。四名具足庄严。此四宝珠一切凡夫诸龙神等所不能见。此经亦尔。一切二乘及权教菩萨行六波罗蜜未回心者所不能见。唯除最上佛乘大心众生。能见此经而生信入。自见自心同佛知见大智之宝。此如来出现品中说云。此诸众生云何具有如来智慧。愚痴迷惑不知不见。我教以圣道。令其永离妄想执著。于自身中得见如来广大智慧与佛无异　　四者犹如大海一切诸龙鱼等同在海中而有出生。此经亦尔。能说一切众生心海。一念之中有无量诸佛。于诸众生心海而兴出世成等正觉。如此经如来出现品云。佛子。菩萨摩诃萨应知自心念念常有佛成等正觉。何以故。诸佛如来不离此心成正觉故。如自心然。一切众生心亦复如是。五犹如大海能受大雨。无量大雨一时渧入。若水及海皆同海味无有前后。此经亦尔。为此经说十住初心初发心时便成正觉。同得如来一切智味。经云。以小方便疾得菩提。如善财龙女等。其人也　　六犹如大海大身众生之所都止。此经亦尔。最上大心众生之所都止。泽沼之龙不乐其居　　七此经犹如大海不宿死尸。此经亦尔。若有见闻信乐而能悟入。永离凡夫权学阐提死尸。直同如来法身智海　　八此经犹如大海潮无失时。此经亦尔。若有众生根堪闻者则得闻之。随其乐欲则得闻之。五乘法化而无失时。如来出现品云。佛子。如来音声亦复如是。无主无作无有分别非入非出。但从如来功德法力出于四种广大音声。其四者何。一曰。汝等当知一切诸行。皆悉是苦。所谓地狱苦。畜生苦。饿鬼苦。无福德苦。著我我所苦。作诸恶行苦。欲生人天当修善根。生人天中离诸难处。众生闻已。舍离颠倒修诸善行。离诸难处生人天中。此是人天乘。二曰。汝等当知。一切诸行众苦炽然。如热铁丸。诸行无常是磨灭法。涅槃寂静无为安乐。远离炽然消诸热恼。众生闻已勤修善法于声闻乘得随顺音声忍。此是声闻乘。三曰。汝等当知。声闻乘者。随他语解智慧狭劣。更有上乘名独觉乘。悟不由师。汝等应学乐胜道者。闻此音已舍声闻道修独觉乘。此是独觉乘。四曰汝等当知。过二乘位更有胜道。名为大乘。菩萨所行。顺六波罗蜜。不断菩萨行。不舍菩提心。处无量生死而不疲厌。过于二乘名为大乘。此是菩萨大乘。又曰。第一乘胜乘最胜乘上乘无上乘利益一切众生乘。若有众生信解广大诸根猛利宿种善根。为诸如来神力所加。有胜乐欲希求佛果。闻此音已发菩提心。此是佛乘。佛子。如来音声。不从身出。不从心出。而能利益无量众生。佛子。是为如来音声第一相。当知如来音声常随五乘众生应所闻故。犹如大海潮无失时故　　九此经犹如大海体无作用。以因缘故而生四大宝珠。于此四宝能生一切诸珍宝等。若无此四宝。一切诸宝无所得生。四宝名前已说讫。此经亦尔。如来一性清净海。一切众生而共有之。不能演说而如来随众缘起四大智四无量心。而能出生一切法门。无量道宝利安众生无所乏少。于此性海若无四智四无量心。设有圣果皆随声闻缘觉二乘之行。于此性海虽成就四智四无量法宝。而彼性海无作者。以无得无证法如是故　　十犹如大海以清净德而能影现七金山须弥宝山。四天王等所有庄严。莫不于中分明显现。此经亦尔。具说如来法身性海具德庄严。十佛身十莲华藏。五位十智十波罗蜜。十定十忍。因果报得诸道品法。莫不分明显现其事。此经大体以性起大智法界为体用。于性起大智法界体用门。安立诸地差别化生之法。是故于此法中起信发大菩提心。十住初首便即见性起法身智慧。便成正觉。然始即从性起智慧之位。行诸行相教化众生。即觉行圆满佛。不同权教先行菩萨行。学假真如障故。为观当情。真如成障。所行之行并是有为。所发菩提心并未离生灭。所断分别无明由观折伏。十地之位方能见性。经三祇劫方始成佛。仍须百劫别修相好。若将此大方广佛华严经佛所本乘。同彼化身。引彼权学上中下流。全非信解。去佛玄远。未解经意。久大旷劫。终无成佛之期。若上上根人信解此经。明知不谬即当乘如来乘直至道场。当所乘时即是道场更无可至。如法华经亦是佛乘。则是化佛引彼三乘令知实法。即三界火宅门前三乘。羊车鹿车大牛之车。即是上中下根三乘。为上根之人有一分慈悲故。胜余二乘为观假故。未有实见。名为不真菩萨。此三上中下根之人。俱有恶三界苦。中下根人声闻缘觉恶而求出。上根菩萨厌而不离。为慈悲胜彼二乘故。有饶益之心。此三种人俱。不知三界体相一真佛境。如出现品中广明。佛对此故说佛所有功德报相皆是修生。令诸权学修治作意。经三祇劫修无成佛之期。是故门前之驾是佛权施。露地白牛方明法界。性相本唯真智。所有分别皆是智为。是故法华经云。种种性相义。我及十方佛。乃能知是事。声闻及缘觉。不退诸菩萨。皆悉不能知。即是门前三乘也。为未明是法住法位世间相常住。为三乘同有厌苦集。乐修灭道之心。未明苦集本唯智起。不了灭道本自无修无造无作。化诸群品如幻住世。性绝无明则是佛故。一念相应一念佛。一日相应一日佛。何须苦死要三僧祇。但自了三界业能空业处。任运接生即是佛也。何须变易。方言成佛。龙天变易岂为佛耶。三乘之人亦能变易。何故待三僧祇佛方成。故十地之上方能见性。是故经颂云。若以色性大神力。而欲望见调御士。彼则翳目颠倒见。彼为不识最胜法。佛者觉也。觉业性真业无生灭。无得无证。不出不没。性无变化。本来如如。即是佛故。随缘六道行。菩萨行。变化神通接引迷流。佛非变化。净名经云。虽成正觉转于法轮。不舍菩萨之道。是菩萨行故。以此善财十住初心。于妙峰山上德云比丘所。得忆念一切诸佛境界智慧光明普见法门。即便成正觉。然后始诣诸友。求菩萨道。行菩萨行。当知正觉体用之时即心无作处即是佛故。不须修行。设当行满亦不移今故。如化佛示成化相之时。苦行麻麦剃发持衣。舍诸饰好藉草等事。为化外道乐苦行者。及三乘之根有放逸者。经中佛已和会。非佛自须如是等行。无增上慢者。岂须如是。一念任无作性。佛智慧现前。无得无证则是佛也。还如善财证觉之后方求菩提道菩萨行。何以然者。为觉道之后方堪入缠。处缠无缚。始能为众生说法解缚。若自有缚能解彼缚。无有是处。说时前后法是一时故。当知若欲行菩萨行先成正觉。是故善财十住初首。于妙峰山顶。此像须弥山顶上说十住法门。德云比丘所得忆念一切诸佛境界智慧光明普见法门。解云。以处表法者。为至法际无相可得。如上高山至相尽处故。以无相性能现色身。无心性中知见自在。观机摄益。名之为妙。善害烦恼。名之曰峰具足知见出过情境。智逾高远不动为山。释法门者。忆念者。常无念也。一切诸佛境界者。无念则无内外中间。无内外中间故则佛境界也。智慧光明者。应物观根名之曰智。简机权实名之曰慧。应机破惑名之为光。心垢解脱名之曰明。法眼遐明等众生界名之曰普。恒无所得名之曰见。创证斯理名曰法门。此一位之中悲智齐足。具差别智入俗接凡。一如善财所行轨范。从初住位与佛齐光。等觉位中行唯卑下。始同人席童女童男。不闲教迹虚相诽毁。达心明体龟镜宛然。问曰。法华经门前三乘大牛车与露地白牛之车。一种是牛。有何异也。答曰。门前三乘。对三界苦。且令离火宅所烧权免火难。非云成佛。为权教菩萨乐行悲心有饶益志。自离火难不离三界。有一分度众生心。胜二乘自求解脱故。且得一分之运载之心。名之为大牛。望二乘处大故。十地见性方成佛故。犹经多劫始能真故。望彼二乘但名菩萨大乘。非名佛乘。法华经云。唯有一乘法。无二亦无三。则引彼三乘总归一乘。犹说小乘远成佛记。为虽有信许成佛回习稍难。故标远劫。龙女刹那之顷便至佛身。则明真证达苦即真无所厌故。是故门前之乘对三乘设。露地白牛方明至无依之处。露地者。即佛地也。为佛智无依止故。故云露地。白牛者。即法身。悲智也。以法身无相名之为白。智能观机悲心济物名之为牛。为取牛能运载故。为以无作法身悲智济物故喻同牛也。以济益名之曰牛。门前之牛何异此牛。为门前之牛观空增胜破三界苦处。且有一分慈悲。离一分粗三业苦。三祇未满。未见佛性。不证智身根本智。不言白色。不言露地。为假真如及空观当情犹有所依故。不言白色也。有所依故。不言露地也。今诸子驰走虽至露地。同索三车。羊车鹿车大牛之车者。明三乘人出三界苦。且免火难。虽复回心信此一乘至于初地。犹将未及为三乘习气未亡故。但随佛语而随信之。犹心本成坚信故。还索三乘。未敢忻大故。佛便诱引令成信力。等与大车。故言非己所望。今皆与之。此即明三乘回心。如门前牛车。不云白色。不云装饰。为有漏故。且得一分胜人天乐。未得无作智身功德妙乐故。不同露地白牛之乘。具言装饰高广等事。此乃门前与露地之乘。全别不同。诸有余意。下文更明。是故法华经是会权入实。此华严经即诸佛根本所乘。又彼经龙女所表。此经善财所陈。和会善财龙女行相。下文广明佛之意者。化彼三权咸归此实。故此经名为一切智根本佛乘　　　　新华严经论卷第二　　　　新华严经论卷第三　　　　长者李通玄撰　　第二明依宗教别者。夫大觉出兴。称真智而自在。法身无际。等群品以同躯。任器现形应根施教。如空谷响应击成音。谷响无心亦无处所。但以随缘而能普应。如来设教亦复如是。称自根缘得自心之法。随增广而成熟之。亦无常宗而成立教。对病施药。病痊药除。一念之间雨无量法。称周法界对现色身。法既无穷宗教无尽。无前后际普备诸根。但为众生自分前后。且如毗卢遮那之教无始无终。称性无方无断无绝。随其根类自见入胎出家说始终教行入寂涅槃。其实如来本不如是。即法华经亦说。吾从成佛已来经无量阿僧祇劫。以性海圆智一念即无量劫也。如是圆智何有前后者焉。此经云。入刹那际三昧示现初生涅槃。又如经中。兜率天子三生十地。第二生上犹从恶道中来。蒙光照身生于兜率天上。得离垢三昧便见如来。住金刚宝地化大菩萨。在阎浮提始入母胎。又法华经云。众生见劫尽。大火所烧时。我此土安稳。何有前后教之差别也。但随一期同而且异。约立先德十家之教约为轨范。余可淮知　　第一后魏菩提留支立一音教　　第二陈朝真谛三藏立二教　　第三后魏光统律师立三种教　　第四齐朝大衍法师立四种教　　第五护身法师立五种教　　第六陈朝南岳思禅师智者等立四教　　第七新罗国元晓法师造此经疏亦立四教　　第八唐朝吉藏法师立三种教　　第九梁朝光宅寺云法师立四教　　第十唐朝江南印法师立二教　　第一后魏菩提留支立一音教者。谓一切圣教唯是如来一圆音教。但随根异故种种差殊。如经一雨所润等。经云。佛以一音演说法。众生随类各得解　　第二陈朝真谛三藏立二教者。谓一渐。二顿。约渐悟菩萨大由小起。所设具有三乘之教名为渐。即涅槃等经。若约直往顿机大不由小起。所设教唯菩萨乘。故名为顿。即华严经是。大远法师亦同此说　　第三后魏光统律师承习佛陀三藏立三种教者。一渐。二顿。三圆。光法师释意。一为根未熟。先说无常后乃说常。先说空后说不空等。如是渐次名为渐教。二为根熟之辈于一法中具足演说一切法。谓常与无常空不空等教。一切具说。更无由渐故名为顿。三为上达之人分契佛境者说于如来解脱无碍究竟果德圆极秘密自在法。门故名圆。教于前二教之上分为三教　　第四齐朝大衍法师立四教者。一因缘教。谓小乘萨婆多等部。二假名教。谓成实论及经部等。三不真教。谓般若说即空理明一切不实等。四真宗。谓华严涅槃法界真理佛性等　　第五护身法师立五教者。为于前四教内。真如佛性以为真教。即涅槃经是。第五法界教。即华严经明法界自在无碍门是　　第六陈朝南岳思禅师智者禅师等立四教者。一三藏教。亦名小乘教。如法华经云。亦不亲近贪著小乘三藏学者。智论中小乘为三藏。大乘为摩诃衍藏。二名通教亦名渐教。谓大乘经中通说三乘通备三根。又如大品经中干慧地等通三乘者是。三名别教。亦名顿教。谓顿说大乘经中所说法门道理。不通小乘者是也。四谓圆教。亦名秘密教。说法界自在具足圆满一即一切一切即一无碍法门。华严法华经等是也　　第七唐朝海东新罗国元晓法师造此经疏亦立四教者。一三乘别教。谓如四谛教缘起经等。二三乘通教。谓如般若解深密经等。三一乘分教。如璎珞经及梵网经等。四一乘满教。谓如华严经普贤教。释此四别如彼疏中　　第八唐朝吉藏法师立三种教者。谓三法轮。一根本法轮。即华严经最初说。二枝末法轮。即三乘等于后所说。三摄末归本法轮。即法华经四十年后说回三入一之教第九梁朝光宅寺云法师立四教者。谓如法华经中。临门三车即三乘。四衢道中所授大白牛车为第四乘。以临门牛车亦同羊鹿俱不得故。若不尔长者宅内引诸子时。云此三车指在门外。诸子出宅即合得车。如何出已索本所指之车而不得故。后更索耶。故知是权同于羊鹿也。以是大乘权教方便说故。具释如彼法华疏中　　第十唐朝江南印法师立二教者。一释迦经名屈曲教。以遂机性随计说故。二华严经卢舍那十身平等教。彼法师立二教略有四别。一主别。谓彼释迦化身所说。此舍那十身所说。二处别。谓彼娑婆世界木树草座上所说。此于莲华藏世界宝树金座上所说。三众别。彼与声闻及菩萨说。此唯菩萨极位同说。四说别。谓彼但是当方所说。此要十方同说。如华严经中说。已上十家所释并依今唐朝藏法师所集。同异各是一家。并是当世英才。智超群品。皆为统贤灵之法将。开佛日之明灯。不可是非加其名。但知仰敬其高旨。只如思智二德。位已升堂。云公演法。雨华亭下。悟灵山于即夕。法眼逾明。登果位于今辰。道齐遐古。只如佛说内外中间之言。遂即入定。后有五百阿罗汉。各解此言。佛出定后同问世尊。谁当佛意。佛言。并非我意。诸人问佛。既不当佛意。将无得罪。佛言。虽非我意。各顺正理。堪为圣教。有福无罪。况此诸德所说各有典据。然今唐朝藏法师。承习俨法师为门人。立教深有道理。亦可叙其指趣。一小乘教。二大乘始教。三终教。四顿教。五圆教。初小乘可知。二始教者。深密经中立第三时教。同许定性二乘俱不成佛故。今会总为一教。此说未尽大乘法理。是故立为大乘始教。三终教者。定性二乘无佛性者及阐提。悉当成佛。方尽大乘至极之说故。立为终教。然上始终二教并依地位渐次修成。俱为渐教。四顿教者。但一念不生即名为佛。不从地位渐次而说。故立为顿教。如思益经云得诸法正性者。不从一地至一地。楞伽经云。初地即八地。乃至无所有何次第。又下十地品中十地。犹如空中鸟迹。岂有差别也。具如诸法无行经等说。五圆教者。得一位即一切位。一切位即一位故。十信满心即摄六位成正觉等。依普贤法界帝网重重主伴具足故名圆教。如此经等说。藏法师作如是和会　　又西域戒贤。远承弥勒无著。近踵护法难陀。依深密经瑜伽等论立三种教。佛初鹿园说小乘法。虽说生空。犹未说法空真理。以非了义。即四阿含等经是。第二时中虽依遍计所执自性说诸法空。然犹未说依他圆成唯识道理。故亦非了义。即诸部般若等教是。第三时中方就大乘正理。具说三性三无性等唯识二谛。方为了义。即解深密经等。又此三位各以三义释。一摄机。二说教。三显理。且初唯摄声闻。唯说小乘唯显生空。二唯摄菩萨。唯说大乘。唯显二空。三普摄诸机通说诸乘具显空有。是故前二摄机显理各有阙。故非了义。后一机无不摄教无不具理无不圆故。故为了义。第二智光法师远承文殊龙树近禀提婆清辩。依般若等经中观等论亦立三教。谓佛初鹿园为诸小根说小乘法。明心境俱有。第二时中为彼中根说法相大乘。明境空心有唯识道理。以根犹劣故。未能全入平等真空。故作是说。第三时中为上根说无相大乘。辩心境俱空平等一味。为真了义。又此三位亦三义。释先摄机者。初时唯摄二乘人机。第二通摄大小二机。以此宗许一分二乘不向佛果。三唯摄菩萨通于渐顿。以诸二乘悉向佛果更无余路故。二约教者。初说小乘。二说通三。后唯一乘。三约显理者。初破外道自性故。说缘生法定是实有。二渐次破二乘缘生实有执。故说此缘生以为假有。以彼怖畏此真空故。犹存假有。而接引之。后时方就究竟大乘。说此缘生即是性空平等一味不碍二谛。是故法相大乘有所得等。属第二教。非真了义。此三教次第如智光论师说。此乃西国法将立教各有一途。皆诠圣教。在彼一方轨式。仰惟高旨未佥量。但通玄自参圣教。以管窥天以述意怀。用呈后哲。准其教旨略立十种教。总该佛日出兴始终教意。何者为十　　第一时说小乘纯有教　　第二时说般若破有明空教　　第三时说解深密经为和会空有明不空不有教　　第四时说楞伽经明说假即真教　　第五时说维摩经明即俗恒真教　　第六时说法华经明引权归实起信教　　第七时说涅槃经令诸三乘舍权向实教。第八时说华严经于刹那之际通摄十世圆融无始终前后通该教　　第九共不共教　　第十不共共教　　第一时说小乘纯有教者。为诸凡夫系著世法以为实有。随于色尘作诸不善。以不善故堕于苦趣。还将有法辔勒彼心。以戒防护制诸不善。故名纯有教。于小乘中。还说无表性戒等通其大体。但随根性用事不同。如二乘菩萨亦尔。经云。若人受佛戒则入诸佛位。亦以性戒论之。又云。如是千百亿各接微尘众俱来至我所者。初以报化身引接。后以令归法身实报。若上根者。法身事理一时为依本故　　第二时说般若破有明空教者。既说小乘实有。令成轨范制其身语意得住善法。则说生空等观。方说法空教。破彼系著。渐向法身　　第三时说解深密经为和会空有教者。为于前空有二教和会。令边见者不滞空有二门。为不空不有教。为二乘人灭识证寂住寂无知。为回彼故。寄说第九阿陀那识为纯净识。五六七八等识。常依彼九识以为依止。凡愚不了妄执为我。如水暴流不离水体。诸波浪等以水为依。五六七八识。常以净识为依故。渐回二乘之心达识成智。何故安立九识为净识者。为二乘人久于生死业种六七八识有怖畏故。恐彼难信方便。于生死种外别立净识。渐渐引之。意欲使令留惑不灭使令悲智渐渐得生。深密经云如是菩萨虽由法住以智为依止。渐令空见者达识成智　　第四时说楞伽经说假即真教者。如楞伽经。直为大乘根堪之者。顿说第八业种之识。名为如来藏识。又云。得相者是识。不得相者是智。又经云。藏识海常住。境界风所动。此经直于无明业种。以明智门。明与无明其性不二。起信论亦同此说。此教虽说无明业种成智。犹希出俗未现同缠也　　第五时说维摩经即俗恒真教者。为维摩经中不以声闻二乘及三乘菩萨为知法者故。是以十大弟子。杜口于毗耶。弥勒光严。息芳言于法夕。此经破前四种教中菩萨声闻染净未亡常欣出俗即以净名。身居俗士。明即俗恒真。坏彼净相常怀染净。故说无明有爱为如来种等。使令三乘之众净相心亡。出俗入缠平等无碍。方明实德。为有实宗。还现实报净土。如佛以足指接地所现之土是也。为三乘根劣藉佛神通。信劣土亡非自证故。自余之意。前判教分宗门中已说。是故此维摩经名即俗恒真教。故以文殊为法身。以维摩诘明入缠之行。即以法身为体。以行为用。乃令体用自相问答。为三乘乐学如如空理厌假修真积行多生方成佛者。令归法界性相理事因果同时。此经同别。前判教分宗门中已说　　第六时说法华经引权归实教者。为罗汉随空会寂。缘觉会十二缘生法皆无体性。六根识及名色心境三事自性无生。如是二人。皆心识灭。三界业灭。智慈不生。又为析法明空。以空破惑。乐生净土。及留惑润生菩萨。并不了一切众生无明诸惑。皆从一切如来根本性净普光明无中边智之所生。皆有净土秽土自佛他佛欣厌等诸邪见。不称真障。引此三根令归本智。故即以妙法莲华。令知无明生死性本唯智体性自无染。但迷悟不同无有二性。以莲华像之。引彼三根令归本故。是故法华经云。世间相常住。一如判教分宗门中已说　　第七时说涅槃经令诸三乘舍权向实教者。为余三乘教中为责慢故。为不信故。说有情毕竟不得成佛。令起信进修行。于此经中明一切有情皆有佛性如佛无异。但为无明覆故不见。前为三权末后是实。是三乘中修假真如。及空教三祇之满极是见性之初门。于中佛与迦叶菩萨问答。亦和会初成正觉时。为大菩萨说法界法门时道理故。更有余同别意。前判教分宗门中已说。涅槃经。是三乘中舍权就实。相尽见性之门。法华即是舍权就实法界缘起理事性相之门。一部之经俱三乘中第六时教。但为化相门中说时前后故。分涅槃经为第七时教。然其智境无有次第古今时也　　第八时说华严经于刹那际。通摄三世及十世同圆融教者。如经说云。入刹那际三昧降神受生八相成道入涅槃。总不移时。为依本性理智本无时故。非权依本也。故名为入。非是本法性中而有出入三昧。以化仪轨则。施方便言。不可随言。滞其化迹。令诸群品都无所归。是故诸明人。莫随其言言佛世尊一人入刹那际三昧。诸佛世尊常于法身智海。与众生数等诸三昧门。应众生见本无出入。应如是知。如来三昧出入之相。此经教门无始无终。是佛实报果德性相圆周。若求其头尾长短始终路绝。该括诸教诸行。世间境界一切行解。依本总作一时一际法门。本如是故。该彼三世诸时。为一际一刹那时故。犹如众流皆归海故。出此法外。别生情量。总是权门。非究竟说。如此法门佛不出世。亦无涅槃。为依本法非情教故。依本法也。即无出入。依权学者。即说出世入般涅槃。从初发心十住之首。以三昧力顿印三界。三世一际诸法一味。解脱涅槃常寂灭味。更无始终。因果一际。诸性一性。诸智一智。诸相一相。诸行一行。三世一念。一念三世。乃至十世。如是等法自在无碍。此经法门无始无终。名为常转法轮。是故此经教门。依本安立以备大根。依本一际不立始终。为非虚妄见故。入一总得余。为法界一际故。不同权学见未尽故。入余总得一。为法界体无碍故。如圆珠无方。如明镜顿照。如虚空无隔。如响无依。如影不碍。如化人所生故。此法门者。是该括始终一际圆满无碍无成无坏无出无没常转法轮。若人了得此法门者。佛智自然智无师智之所现前。为此法无出没故。还以自然无出没智而自能得之。非情计思量之所能得也。一切权教法门。总在其中。一时而说。为诸权教不出法界无三世故。各依自见无量差殊。此一乘教是始成正觉时说。若依情是最初成佛时说。若依智是无始终说　　第九共不共教者。为说诸大乘经。人天三乘同闻得益各别。又华严经云。于一毛端处。及以一尘中。诸佛转法轮。众生解差别。又经云。菩萨在一小众生身中。成等正觉转法轮。度无量众生。其小众生不知不觉。此乃常与众生共。及以大小乘共在佛海中。身之与心本无差别。然见佛不见佛。闻法不闻法。解脱知见。大小及苦乐。各各不同。是故名为共不共教。又经云。入刹那际三昧。示现从兜率天降神母胎出现转法轮入涅槃。此乃于无时之中诸众生等自得时分。见初中后。于一音法内自得人天小乘大乘佛乘。自得道果。各各不同。见佛住劫受命长短。各自差别。而实如来性无造作无生无灭。然以无作法性无垢白净之智。自体清净与一切众生本来体同。故称众生应闻。不违彼念。为法性智本无造作者。以法性智自在故。能称彼念令无失时。如是佛共法共智共时共身共心共乘。以知见解脱各各不共故。言共不共教。亦如五百声闻共在华严会而如聋如盲。是其事也　　第十不共共教者。如华严经中。十方云集诸来菩萨及佛国土所从来方不同各别。所共同声说法总同闻法。获益能同能别。又于会中。天龙八部人非人等各各差殊。同得闻毗卢遮那果德法门。具同具别自在。诸余三乘亦有如是不共共教。准例可知。如是十教。总是如来于本法界一刹那际一时一声。顿印如响。随诸众生自分根力渐顿不同。是故于今以圆数故略分十种教门。用彰进修解行差别。如上十时教门。总是如来无心三世智海一时说故。由根闻故。大小及时分差别自根而生　　三明教义差别者。夫三界大雄应真寂寞。身心性相都无所为。然以性起大悲称法同体。从无作智随缘教生。况一雨普滋任生各异。或名同而义别。即渐教十地圆教十地等。或言别而义同。十方世界法门。皆是四谛法门。或理事两乖或体用相彻。或初或渐或顿或圆。法不自施依根教立。羸即法劣。器广即道圆。称物所宜大小随见。或同言而解别异语而齐知。当类所堪应时施设。或乐门前之驾。废游露地之乘。且约最上之徒及以渐渐之众。粗陈十法义理差殊。使得始学之流不以滞权而妨实者也。其十门者　　　一佛日出兴教主别　　二光明表法现相别　　　三问答所诠主伴别　　四所示因圆果满别　　　五地位所行行相别　　六重令善财证法别　　　七六位菩萨来众别　　八所施法门理事别　　　九与诸三乘得果别　　十所付法藏流通别　　第一佛日出兴教主别者。此教即以毗卢遮那为教主也。毗者此云种种。卢遮那此云光明遍照。又毗之云遍以大智种种光明。照诸众生根机。此即以法身悲智为名。不同权教以姓为号。牟尼者。此云寂默。但且赞法体无说。不言悲智但有三十二相八十种好。不具无边相海故。又是剃除鬓发。非是顶著华冠佛故。是同三乘出俗故。不同此教即俗即真无出入故。如毗卢遮那如来。大约且以九十七种大人。之相顶上华冠具足严好。三十二种宝王。化无量宝种种庄严。手著环钏。颈串璎珞。广如经说随好无尽　　第二光明表法现相别者。除如来十身相海品九十七种相中所放光明。亦除夜摩天等所放光明。但且直论表法光明。始终有十。一一皆表因果次第十信十住十行十回向十地等位。其中行相无有杂乱。不同余教化佛放光。或放一光而无十。或全身悉放而无次。或放果光而无因。或放因光而无果如法华经。直放眉间毫相果光。而无足轮下信位因光。如大品经中。佛放足轮下光。及全身一时尽放光明。一时普摄三乘因果。直从下向上。以放光明。以成渐次。从凡向圣多劫积修。行满之后方成果德。不同此经放光。从果成因以因成果因果一体不坏进修　　第一先放齿间十种光明。庄严法界一切道场。为初登正觉。十方告众。使令咸集。如经广明。此为庄严告众云集光故　　第二放眉间果光。入足轮中。以果成因。起信之首　　第三还从足轮下放出所入果光。用照金色世界不动智佛。还是果佛。亦是根本。金刚智体。文殊师利即是初心及究竟成果已来所觉根本法身成智之母。以彼眉间果光入足轮中。即是以果成因。还以足轮下所入之果光。复出照金色世界不动智佛。即是用因成果。用果成因。以果顿示。用成初信之门。即以智首等十首菩萨用成信位。其位行相后当广明　　第四说十住品时。升须弥顶上。如来于足指端放光。以明发足之始见道之初以三昧力住法之顶。从前信位入真实证。须弥山者。明因止而慧明。以入十住圣位之中要定方能真慧明也。故十住位菩萨下名共同皆名为慧　　第五如来升夜摩天上放足趺上光。以明用成行位。此天离地际故。说十行位也。表依空起行用也。表法以明先证法身根本智慧始行万行　　第六升兜率天宫如来膝上放光。说十回向。表此天处欲界之中理事无碍。故名回向。初发心住时理事无碍。非独此处方有回向。但以次第名言法须安立。然实体中一一位中皆具足也。膝者明屈申回旋自在说回向义也。表真俗自在故。生死涅槃已自在成智悲故也　　第七他化自在天中放眉间毫相果德光明。说十地位也。为十地菩萨因果位终故。还像此天依他起化。无自心化故。表十地菩萨但为众生所须教化自无业化。又于欲界之际即无欲故。还同四禅及出三界之法门故。异彼小乘修生涅槃出三界惑故。又异权教菩萨于第四禅中成十地故。又从兜率天超过化乐天至他化自在天者。表十地位法遍法界故。不须次第。上界四禅亦在其会。不来而到。不往而至。不动而见故。上下诸天皆处其中。十方世界悉在毛孔。但以表法阶降如是。实无上下彼此往来。十一地普贤佛华三昧会。在第三禅天说。来文未足　　第八如来普光明殿说如来出现品。放眉间毫光灌文殊顶。明前他化自在天上十地果终第三禅中等觉位毕。设法已成。陈施本教行相规模。规模既终因果圆备。设教既毕方乃出现。未说法门何名出现。又世主妙严品中。始成正觉。出现起自信心。修行五位。五位既成。佛果自现。后出现品中。则明自己修证果终自己称法所见出现。又明从初始终于佛法界体上。安诸地位次第之门。于始于终长明出现。本来一际无前无后。放光灌文殊之顶。以果光灌果法。以文殊是佛法身根本智。欲令文殊普贤菩萨共相问答。结会五位始终因果体用彻故。文殊菩萨知而故问。经云。谁为佛长子。我今当问谁。于是如来放口中光灌普贤口　　第九如来口中放光灌普贤口。口中光者。是佛教光。欲令普贤以差别智说佛出现果德法门文殊因佛放光。始知问法之处。夫圣智本自相知。今以佛法印用成后则。此乃九度放光。以成一部经之始终法则。结会已前五位因果体用之门。此之三人始终不相离故。以明如来是文殊普贤二人之果　　第十于独园之内。放眉间毫相果光。明已上诸位因果已成还将此法用利众生故。入法界品中。令人天凡夫六千比丘五百优婆塞五百优婆夷五百童男女等。皆令于此门得道成佛。其余广意后当更明。从此已上十度放光。于中表意各有分齐。此经放光具足表德圆满。具足其十皆周法界。不同化佛所放光明说一部经时。或一度放光。或则全身。未曾有如此经中圆周始终。一一备德具其十也。但言说十备德无尽。十为圆数故也　　第三问答所诠主伴别者。说此一部经之问答体用所乘之宗大意。总相具德有三。一佛。二文殊。三普贤。佛表果德无言。当不可说不可修不可得不可证。但因成果自得。文殊因位可说。以此说法身果德。劝修普贤自行可行。行其行海充满法界故。用此三德将为利乐众生。文殊成赞法身本智。普贤成其差别智之行德。一切诸佛皆依此二尊者以为师范。而能成就大菩提之极果。或说普贤为长子。为建行成满众生故。或说文殊为小男。为卢遮创始发心证法身本智佛性之首。为最初证法身本智佛性。为初生诸佛圣性智慧家故也。为启蒙发明之首。故为小男。主东北方为艮卦艮为小男。又为山为石。在丑寅两间。表平旦创明暗相已无日光未著。像启蒙之首十住发心创见道。故指文殊师利在东北方清凉山也。且取此阎浮洲之境位也。记法在于世间使令易解。又经云。一切处文殊师利。即明法身遍也。又过东方十佛刹微尘数世界。有金色世界。有文殊师利。又十方文殊师利。所从来国金色世界。金为白色其相黄。体白而黄相者。即明法身佛性智也。体白净清洁非属白色形。身心无染。非如世间色白之白也。法身佛性无心无身。任性无作缘缘白净。物物无心唯无依智。名为白净。若诸菩萨证如是性如是智身。皆黄色为黄。为福庆之色。无贪嗔恚。即有和气智慈益物之德也。经云。应真菩萨皆真金色也。故言文殊师利从金色世界来者。明一切处法皆真也。表一真法界也。普贤长子者。位在东方卯位为震卦。震为长男。为头为首。为青龙。为庆。为春生。为建法之初也。世间佛法皆取东方为初首。表像日出咸照万物。悉皆明了堪施作务随缘运用故。普贤为行首。故为长男也。观音为悲首。位在西方。住金刚山之西阿说慈悲经。西为酉位。酉为兑卦。兑为金。为白虎。为凶危。为秋杀故。以慈悲观音主之。于不善处行慈是观音也。文殊普贤观音三法。是十方佛共行。为善财童子十回向中第七慈悲位中善知识。余广义后当更明。佛法无言。以用世间法。托事表之。有言说者。皆是世间法也。无言启蒙何达。以此义故。用佛文殊普贤三德互为主伴。以成法则。化利众生之首。佛收一切果。文殊收一切所行因果法身本智。普贤收一切因果行身差别智。以此义故。或说文殊普贤为一切诸佛之母。或说文殊普贤小男长子。三人互体成一法界之体用也。即文殊为始见道初法身本智之门。普贤即为始见道之后行行之门。佛即二事之中无作体也。故以文殊法身。该此一部之教所说法身本智。备一切众生初见道。普贤该此一部之教所说行门差别智。备一切众生行行之门。法行具足名之为佛。化佛教中无此所表。涅槃经中佛隐身不现。昔雪山童子所得了诸行无常是生灭法。独表法身涅槃无有行故。大品经中。萨陀波沦菩萨求般若波罗蜜。具六波罗蜜。未有方便波罗蜜愿力智等十波罗蜜。但为引声闻人天小器未堪闻方便愿力智等波罗蜜也。六波罗蜜中无方便波罗蜜者。为方便波罗蜜行于非道。彼小器未堪闻也。何以然者。有畏爱故。及于彼经中多有声闻人共佛为问答。非大菩萨故。设有菩萨。非文殊普贤故。设有文殊无普贤者。表未具行故。设有普贤无文殊者。明不见法身本智慧故。设有文殊普贤。不自相问答。明理事未彻故。又不言一切处文殊一切处及微尘中普贤行众行故。又化佛自为问答主。但有因行果。待三僧祇劫之后。为引小器之徒。未说即因即果理事圆融十住初心即是佛故。无前后际故。顿证法界故。真俗俱真。以此不同。用例化佛所说之教。无如此经也。一切诸教皆权施设引彼诸根咸来至此华严大海。入毗卢遮那一真境界。以三乘空观。折伏现行无明。不生不成根本智具差别智故。欣生他土厌此娑婆。设有住者。犹言留惑也。又此经中。善财童子依十住中遍行五位。法门行相遍行满故。以此十住位内具有十地行门。以表此法德用满故。不同余教行也。如雪山童子见一善知识得一法门。萨陀波沦亦然。法华经中略示龙女成佛。犹指南方。非为法界自他圆满故。仍问答主别。教主即是化佛。秽国设化令净。非实净土。仍移诸人天置于他土。仍彼此未终也。若说此经与余经别者。事广而难终。略而言之。且复如是　　　　新华严经论卷第三　　　　新华严经论卷第四　　　　长者李通玄撰　　第四明示因圆果满别者。显佛果有三种不同。一亡言绝行独明法身无作果。二从行积修行满功成多劫始成果。三创发心时十住初位体用随缘所成果　　一亡言绝行独明法身无作果者。即涅槃无行等经是。隐身不现万事休息。又云罗刹为雪山童子。说诸行无常是生灭法生灭灭已寂灭为乐。是无作果。不具行故　　二从行积修行满多劫方明果者。即权教之中。说行修成。三僧祇劫行满所成佛果是也。以不了无明十二有支本是法身智慧。厌而以空观折伏现行烦恼欣别净门。三从凡十住初心创证随缘运用所成果者。即华严经是也。十信终心即以方便三昧达无明十二有支成理智大悲。即具文殊普贤体用法界法门。又如化佛所施因果教行。定经三僧祇所有佛功德总是修生。百劫修相好业。然灯得光明。不杀得长寿。布施得资财。忍辱得端正。一一因果属对相似具足。仍对治种种法门。始得见性成佛。如华严经即不然一念顿证法界法门。身心性相本唯法体。施为运用动寂任真运无作智即是佛也。为一切佛应如是。无长无短始终毕竟。法皆如是。于一真法界任法施为。悉皆具足恒沙德用。即因即果。以此普门法界理智诸障自无。无别对治别修别断。不见变化。变与不变无异性相故。普观一切无非法门。无非解脱。但为自心强生系著。为多事故沉潜苦流。故劳圣说种种差别。于所说处复生系著。以此义故。圣说不同。或渐或圆。应诸根器。如此经教顿示圆乘。上上乘人所应堪受。设不堪受者当须乐修。究竟归流毕居此海。是故余教先因后果。不同此教因果同时。为法性智海中因果不可得故。为不可得中因果同时无有障碍也。可得因果即有前后。有所得者皆是无常。非究竟说也。若先因后果者。因亦不成故果亦坏也。缘生之法不相续故。即断灭故。自他不成故。如数一钱不数后钱。无后二者一亦不成。为刹那不相续。刹那因不成果亦坏。多劫不相续。多劫因果坏。要待数后钱时前一始成。因果亦尔。要待一时中无间者。因果始成。若尔者。如数两钱同数无前无后。谁为一二。如竖二指谁为因果。如二指等随心数处为因。后数为果。若是有前有后即有中间者。还有刹那间断。有间断者不成因果。若同时者如竖二指无前无后。谁为因果。亦皆不成。如此华严经因果同时者。俱无如是前后及同时情量系著妄想。有无俱不俱常无常等系著因果。但了法体非所施设。非因果系名为因果。非情所立同时前后之妄想也。如是者何。异楞伽渐教之说。此则不然。前说教主别问答主别等。即明文殊普贤佛等三德体用主伴无碍故。楞伽经中。化佛及大慧菩萨。问答破相。但知显理。无系著故。不论缘起法界。如缘起法界者。法界不成不破。但知了法如是故。是故楞伽经云。先示相似物后当与真实。又云。得相者是识。不得相者是智。即是明成坏也。如此经中意者。即真无有假法。诸法总真。纯真无假。更无相似存真存假。经云。众生界即佛界也。如此经中。文殊以理会行。普贤以行会理。二人体用相彻。以成一真法界。前后相收。四十品经互相该括。前后相彻文义相收。一法门中具多法也。是故经云。于多法中为一法。于一法中为众多。于渐教中。设有少分义同。多分不相似故。如觉首等十首菩萨。各说一法以成十信。于十信中共成一信。为十个信位。互体相成不独施设。以十信成一信。以一信成十信。有解者不可偏取一门。十慧菩萨。十林菩萨。十幢菩萨。十藏菩萨。又说十定十通十忍。如是一一位次法门皆悉如是。互相成就如帝释网。互相彻入一中无量无量中一。诸佛菩萨体用相成。因果相入同时无二。如经中说。法慧菩萨入定。即十方世界同名法慧佛来。功德林菩萨入定。即十方世界同名功德林佛来。金刚幢菩萨入定。即十方世界同名金刚幢佛来。金刚藏菩萨入定。即十方世界同名金刚藏佛来摩顶。如是位位之内地地之中。佛与菩萨因果相成。体用相彻。所来诸佛即明是果。入定菩萨即明是因。因果无二故。于佛法身智体上。安立十住十行十回向十地十一地等行相引接凡俗化生之门。诸位则佛佛则诸位。若上上根人于此教中起信者。还依此法。创首十住初心正证如来佛果智法。方行一切菩萨万行。为初证之首。为知法智体性故。设同凡事。经过多劫行。而于自见本不移时。于初发心时与三世佛同成正觉。无前后际故法如是故。应如是知。不同权教经三僧祇方成佛果。是故今言与诸三乘得果别故。又于经乘如来一切智乘得佛果故。无二乘人得四沙门果。亦无权教菩萨诸地行相因前果后也　　第五明地位所行行相别者。凡发大乘心者。依其根品有六种乘三种五位十地差别行相不同。其名数如何。一念佛愿生净土门。二作净土观行所生净土门。三修空无我观所乘门。四和会有无观智门。五渐见佛性进修门。六顿证佛性圆融门。修大乘者不离此六种所乘行相。何者。三种五位十地。一修假诠假真如等安立五位十地。二分修分真分证一分真如安立五位十地。三顿修顿。真顿证佛境界圆满真如安立十地五位行相。此佛乘中无假法言说名相总真也。如是三种十地五位行相。向菩提者。行菩萨行者。满佛果者。莫不总在其中。今以总举。各以已所乘宗辨其权实。使令离障进修有功。不相诽毁。显了差别令无疑悔。令进修者分明了知权实故。令成佛者迂滞其功故　　一念佛力修戒发愿力生于净土者。是化净土非真净土。为非见性及不了无明是一切如来根本智故。是有为故。如阿弥陀经是也　　二作净土。观行所生净土者。是化净土。从心想生故。是有为故。不见佛性本智慧故。则无量寿观经是也　　三修空无我观所乘门者。为初说般若破凡夫实有二乘生空我执故。多修空法。有无俱空门为空观增胜故。虽行六波罗蜜修种种菩提分法得六神通。行菩萨行。福胜人天。不生佛家。不见佛性。为析法明空。不了无明是如来智慧故。华严经亦同此诃责。如前已述。如法华经云。若持八万四千法藏十二部经。为人演说。令诸听者。得六神通。亦未为难。听受此经。是则为难。法华经成就佛乘故。非菩萨乘故。是故如来于涅槃经中说。一切众生皆有佛性常乐我净。有诸菩萨自悔过言。我于无量劫流转生死。只为无我之所惑乱故如此过故。回心方可得见性达我是智。诸般若中有文殊师利菩萨为问答者。皆论一分法身佛性道理。如文殊般若是也。若与声闻为问答者。多为破二乘生空我执说法空故。与普贤问答者。多约行门。凡说法依根。但见问答主师可知。表里准之可见　　四和会有无观智门者。即解深密经第三时教说九识为净识。与业种为依。并说三性三无性。所谓遍计所执性。依他起性。圆成实性。互相成坏离诸执障不成不坏。性自涅槃。如深密经颂曰。一切诸法皆无性。无生无灭本来寂。诸法自性恒涅槃。谁有智慧无密意。此经为破般若修空增胜者坏缘生法。空见现前违道理故。于此经成就缘生。诸法自体涅槃不须诽拨。言空言有。互相破斥。不合计有。不合计无。又此经虽安立十地名同华严。于中义意轨则各别。又无地前三贤十信等位。但立十地断惑行相。及说佛地为第十一地。于其十一地位之内。复说有十一种粗重二十二种愚痴。所以此经不安立地前三贤十信行门。为此经地前非见道故。又为第三时教中但和会有无。未是文殊普贤理事摄行满故。是故华严经中说十信十住十行十回向十地法门时。十方诸佛同来印可故。一切诸佛国土总说此门故。十三种相加表真实故。三乘经中但说十一地。摄诸众生不尽故。此则是三种十地中假诠假智假真如十地行故。何以然者。为此十一地是佛位。佛位之内犹有障故。明十一地以前未有真理本智故。若全真理智。云何十一地有十一粗重。既有粗重。即非地地中有佛智为因果故。此经且渐和会有无令无滞住。未似普贤文殊理事智尽大用而说故。如仁王经说。五位十地行门安立。从凡渐习。积行多生。修假真如。又有教说地前伏惑地上见道。或说留惑不断要经三僧祇劫方可成佛。如是等教。并对权根假施设有。未为实说。但化佛所说。皆是引中下根人未尽实说。余准可知。又二乘人回心。向权教中所忻佛果。及权教菩萨所忻佛果。僧祇满后。但只乐求三千大千世界佛之报果。不忻十佛境界毗卢遮那无尽十方境界之报果也。不如华严经中十信菩萨所忻佛果。胜解心上具足凡夫。即乐忻修十身毗卢遮那之境界。深心广大尽无极重玄之妙境界也。不同权教佛境界。皆立分齐限量。此乃为根狭未广故。且权安立。如解深密经中十地断惑分齐。第一初地中对治恶趣烦恼业生杂染障故。第二地中对治微细误犯现行障。第三地中对治欲贪障。第四地中对治定及法爱障。第五地中对治生死涅槃一向背趣障。第六地中对治粗相现行障。第七地中对治细相现行障。第八地中对治于无相无作功用及于有相不得自在障。第九地中对治于一切种善巧言辩不得自在障。第十地中对治不得圆满法身证得障。善男子。此奢摩他毗钵舍那。于如来地对治极微细最极微细障及所知障。如华严经。但于地前三贤初发心住中。即能顿证佛果法门。普印诸位十住十行十回向十地等觉等位。如印印时文相具足无前后际。即以初发心时顿印三界无明。便为佛智之海。以如来法身智身大悲之印。一时顿印世间。以为法界大用。无前后故。法如是故。不同权教法外施设。且引三根来归一实故。五渐见佛性进修门者。如涅槃经云。十住菩萨少分见性。乃至十地未能了了。起信论云。十住菩萨少分得见法身。化八相成道故。如彼论释。言是愿力所为。既是愿力非为实报。总为渐见佛性。皆是权教分分中渐引之宗非为圆故。如是之类。从初发心所证佛果不定僧祇。何以故。如涅槃经。记屠儿广额于贤劫中成佛。阐提创发心上有越劫之功。何况具信根。复能少分见性者。何有僧祇之劫哉。世有诸德解屠儿广额是化作者。此乃曲逐人情。未详佛意者也。渐渐引权向实。岂令见劫存情令违本耶。渐渐引至龙女善财一念之中得成佛者。始成实说。三乘小见但念长时。智性本无。空嗟忻仰。无绳自缚。何有休期。前略说三种十地。又以经义较量有六种十地者。如三乘教中有三种十地。实教中有三种十地。如仁王经解深密经大品经。此三部经中所说十地。多立假真如门。以成十地行相。此是权教中三种十地。第四如涅槃经中。十住菩萨少分见性。十地菩萨见性未能了了。即明以佛性为所乘门。分修分证十地。第五又涅槃经如牛食雪山肥腻草纯得醍醐等。即初发心上同佛正觉故。第六一乘十地。如华严经以说法界门重玄无量无尽法以成十地。是为六种十地。涅槃法华屠儿龙女刹那成佛。皆是引权向实教故。但三乘十地菩萨所忻佛果境界。但忻三千大千世界为报佛之果故。此即实教中第三化身。非为实报身故。三种化身。一化身者。化作种种众生身。二化身者。化作一四天下及二十八天所化之佛。三化身者。化作三千大千世界佛也。实报身者。十身毗卢遮那。互融相彻重玄境界。量齐法界及彻纤尘。尘尘之内皆齐法界。具如华严经说。三乘之教既权所说法门。及佛报境界总未实说。是故大品经中名共三乘教三乘共行十地。第二解深密经所说十地。直为解深密。广意菩萨广慧菩萨清净慧菩萨等。共为问答主伴说十地门。不共声闻为问答主伴。为深密经回彼般若乐空增胜者故。此大品深密等经。但说十地之名。无地前十信三贤四资粮位。第三如仁王经中具足五位行相法门。如是权教中所说三贤十圣。多分总是说假真如。次第渐细方明佛性。方可说乘如来乘直至道场。将知权教非真。所说地位次第未实。第四如来乘中。如涅槃经中说十住少分。见性十地菩萨未全了了者。如起信论中十住菩萨少分见性以誓愿力能八相成佛者。是其流也。虽未圆满。为见少分性力故。势力如是。犹如储君为有因缘父王令其该召君政。为是王真子故。力堪如是故。为少见性故。为如来真子生佛家故。不同余教假真如假智等待于初地方云生佛家故。明见性力真胜余宗故。少分如是。何况全得。第五明圆教十地者。一念体道智全佛故。以会无明体全智故。经云。一成一切成。一坏一切坏。后当广明。是名五种十地。此四种十地位次第行相。以化下中根接生门中大同小异。至于本法教门。而权教之中三种。假立真如为观智。与从法身佛性体上安立渐顿二门全别。如权教中虽复还从初地之中。对治恶趣烦恼业生杂染障。乃至第七地中对治细相现行。犹成障障无相智。未全自在。至于八地无相无作功用及于有相功用亦未自在。如是地地中不自在。皆有障故。前依解深密经中地位断惑次第法门说。如三乘中十地毕定如是。阶降断惑经三僧祇。百劫修相好业。如涅槃经等佛性门中安立诸地次第。如前已明。如本业璎珞经云。十住菩萨铜宝璎珞铜轮王百福子为眷属。生一佛土受佛学行。教二天下。十行菩萨银宝璎珞银轮王五百福子为眷属。生三佛国中。受佛教行化三天下。十回向菩萨金刚宝璎珞金轮王千福子为眷属。入十方佛国中。化一切众生。处四天下。初地已上百宝璎珞二地千宝三地万宝四地菩萨不可称数宝为璎珞。乃至十地宝璎珞渐渐增广。及十地十一地通佛法王。及三贤菩萨总有十五种轮王位。广如璎珞经说。又言三贤菩萨伏三界烦恼粗业道粗相续果。亦不起粗见道。喜忍伏三业道。离垢忍伏地狱饿鬼畜生人中业道。明忍伏六天业道。炎忍伏诸业道。胜忍伏疑见业道。现忍伏因缘业道。无生忍伏果业道。不动忍伏色因业道。光忍伏心因业道。寂灭忍伏心色二习业道。无垢忍伏习果业道。习前已除而果不败亡。是故佛子。三贤名为伏断。喜忍已上亦伏亦断一切烦恼。觉忍现时法界中一切无明。顿断无余。如是以上说十一种忍。三贤菩萨用除三界粗烦恼故。亦伏断故。解云。三贤者即菩萨也。十住十行十回向地前三位也。又璎珞经云。佛子。初地一念无相法身智。成就百万阿僧祇功德。双照二谛心心寂灭。法流水中不可以凡夫心识量二种法身。解云。二种身者。一法性身。二报化身。法流水者。言初地菩萨。即法性智流中任运至佛位故无所修造。何况二地三地。故又经云。地前三贤菩萨入圣人位。但法性流中心心寂灭。自然流入妙觉大海。佛子。乃至三贤十地之名亦名无相。但以应化故。古佛道法有十地之名。此经即是说华严经以后教化三乘人。于别时中重于初始成佛菩提树下。略叙华严法门。此璎珞经中皆言。我曾于普光明堂说净土法门。乃至忉利天说十住。今更略说。广如经说。准此经次第说十地以后。于第三禅中说十一地法门。经在西方不来。经云。佛子。吾先于第三禅中集八禅众。说一生补处菩萨。入佛华三昧说百万亿偈。今以略说一偈之义开众生心。汝等受持。又依璎珞经安立十地断惑法相门。经云。佛子。前三贤伏三界无明而用除粗业。何故。当受生时善为缘子。解云。三贤菩萨初受法性智慧生佛家时。悲心增胜。为观一切三界众生总为子故。誓愿无舍。为慈悲故。润生三界业故。三界受生。又经云。为润业故受未来果故名息用。解云于三界无造新业故为息用。又经云。而不断爱用。解云。然三界业亡慈业受生不亡。经云。有十一人亦伏法界中三界业果故。解云。十一人者。十地并等觉位为十一人。又经云。初地乃至七地三界业果俱伏尽无余八地乃尽故。解云。七地已前伏尽。八地称法尽故。从此以上示现作佛王宫受生出家得道转法轮灭度。示现一切化佛境界故。无子三界之报。唯有无明习在。解云。此八地现前任无功用智。虽度众生无众生想。七地已前悲胜。八地以后无相智现前智胜。虽无受生任运度人。非无爱法习故。佛地始尽以本愿力故变化生。是以我昔天中说生不生义业生变生。佛子。圣位中二种业。一慧业无想生智心心缘法而生无照。是名慧业。二功德业。实智出有谛中有为无漏。集百万阿僧祇功德故。名为功德业。从初圣已上而现受生。以变易故不造新。以愿力故住受百劫千劫变化生。已上并依本业璎珞经说。此即是圆教中亦顿亦渐二门。亦顿者。此经云。三贤菩萨即入圣位。入法性流中。任运至佛海。更无造作。亦渐者。断惑阶降一一进修。此璎珞经三贤十住。即入法性之流。不同权教初地见道道前伏惑。若望华严经十地品初地令凡夫修行。不云要圣人方学。彼经自有明文。又明退者。如璎珞经云。佛子。若退若进者。十住以前一切凡夫法中。发菩提心。有恒河沙众生学行佛法。信想心中行者是退分善根。诸善男子。一劫二劫乃至修行十信入十住。是人尔时从初住至第六住中。若修第六般若波罗蜜。正观现前。复为诸佛菩萨善知识所护念故。出到第七住。常住不退自在。七住以前名为退分。佛子。若不退者。入第六般若修行于空。无我无人无主者。毕竟不生。毕竟入定位。佛子。若不值善知识者。若一劫若二劫退菩提心。如我初会众中有八万人退。如净目天子。法身王子舍利弗等。欲入第七住。其中值恶因缘故退入凡夫不善中。不名习种性人。退入外道。若一劫若十劫乃至千劫。作大邪见及五逆。无恶不造也。问如涅槃经。闻常住二字。尚七劫不堕地狱。如华严经云。设闻如来名及所说法不生信解。亦能成种。必得解脱至成佛故。何故今言第六住心及从凡夫信位。犹言有退。此意若为和会。解云。十信之中胜解未成。未得谓得。便生憍慢。不近善友。不敬贤良。为慢怠故。久处人天。恶业便起。能熟大地狱业。若一信不慢。常求胜友。即无此失。若权教中第六住心可有退位。实教中为稽滞者责令进修。如舍利弗是示现声闻。非实声闻。所作方便皆度众生使令进策。如权教中第六住心可说实退。何以故。为权教中地前三贤总未见道。所修作业皆是有为。所有无明皆是折伏。功不强者。便生退还。若折伏有力亦不退失。如蛇有毒。为咒力故毒不能起。但于佛法中种于信心。谦下无慢。敬顺贤良。于诸恶人心常慈忍。于诸胜己者咨受未闻。所闻胜法奉行无忘。所有虚妄依教蠲除。于三菩提道常勤不息。夫为人生之法。法合如然。但不长恶而生。何须虑退。已上五种十地权教中三种十地。如大品般若。但有十地名。第八名八人地。第九名干慧地。地名少殊。解深密经中。十地名虽与华严经中十地名同。从初地至十一地。有十一种粗重二十二种愚痴。此二部经中但有十地。总无地前四种资粮。仁王经中。虽说地前十信十住十行十回向四种资粮。十信即说。为内凡即不同实教中十住初心便登圣性体齐诸佛。十信之中若不信自身与佛身因果无二者。不成信解。是故如来出现品云。菩萨摩诃萨应知自心之内一念中有十方诸佛成等正觉转正法轮。何以故。佛心与自心无二故。如是信心方名信故。何况十住之位不证此心。若不证此心云何名住。以是义故。住于佛住名之为住。是故初发心住便成正觉。又权教中说十地时。并无他方佛与说法者同名故。又无同名佛来证成表因果同故。以是义故。地位及教门并是接小根众生。权施设故。诸有智者。勿滞其中。应忻升进。是故说华严经中五位十地法门时。十住中法慧菩萨入定欲说十住法门时。过十方千佛世界外有千佛世界微尘数。同名法慧佛。来手摩法慧菩萨顶。及语业赞叹。及与法慧智力十三种加持。说十行位时。功德林菩萨入定。十方过万佛世界外有万佛世界微尘数佛来。俱名功德林。及十三种加持功德林菩萨等。说十回向时十方过百万佛世界外有百万佛世界微尘数佛来。同名金刚幢。亦十三种加金刚幢菩萨。十地亦然。佛与菩萨同名者。明因果同故。后当广明。如十地论。是天亲菩萨造。解十地经。是华严经中十地品也。于解义处。文义通三乘及一乘义解者。多解三乘义。于一乘义。人多不解。为一乘道理情解不及。设有以情解者。疑网不除。且信佛语故自疑不断。会久在无思。不厌苦者。不滞寂者。悟常乐我净者之所能知故。是故五种十地三种是权。余二种十地是实教故。是故璎珞经云。古佛道法为化众生有此十地。当知三乘权教十地名虽同。所设方便引众生行解全别。以此当处具说。未有同名佛共成印信因果契证　　第六明顿证佛性理智万行圆融门者。如华严经第一会如来现相品中。如来齿间放光。又放眉间中道果德光明。又令普贤菩萨。入三昧说世界成就品华藏世界品毗卢遮那品。说诸佛果法令生爱乐。既生爱乐已。于第二会中。令文殊师利说如来名号品四圣谛品。于两足轮下放光明。其光明过十佛刹微尘数世界外。各有十佛刹微尘数菩萨。皆来集会又说光明觉品菩萨问明品净行品贤首品。成就十信之门。两足轮下光者。为其最下。明入信之首以信为因。信为最下故。此是如来眉间果光放入故。前如来现相品中如来眉间放光已入两足轮中。为欲明举佛。果德用成信位诸有学者还信果法用成初证入于十信之门故以是义故。十方各有十佛刹微尘数十首菩萨。皆从十色世界十智如来所来。以十信为入道之初故。是故所来菩萨皆名为首。十色世界者。为十信菩萨未成实证明。是凡夫虽信果德佛境未离色尘。以色为国。十住菩萨理事圆明。以华为国。为创从凡位理事开敷故。十行菩萨善达简择觉慧圆明。以慧为国。十向十地以妙用自在。以妙为国。国从当位法门所来。以法为国。非为四大地水火风故。入圣智者。已离此障故。十信位中菩萨皆是十智佛所来者。所谓不动智佛。无碍智佛。解脱智佛。如是十智佛者。智为果德。为十信位中以果为信故。为明信从果来以果为因故。若不以果为信。即无所信故。信无所依。何故文殊师利为上首者。为文殊师利为启蒙之主故。十方诸佛皆以文殊师利妙德为发信心之首故。以彰显法身根本智故。常以文殊师利为果前之信。善贤明是差别智为果后之行故。是故善财童子初见文殊为信门。后见慈氏为佛位。后自见其身入普贤身。是佛果后行。文殊为小男。普贤为长子。二圣合体。名之为佛。文殊为法身妙慧。普贤为万行威德故。体用自在名之为佛。文殊小男者。为信证法身根本智慧。为初生故。因初证本智法身能生佛家故。普贤为长子者。为依根本智起行行差别智治佛家法诸波罗蜜事自在故。常以行门建佛家法治佛家事。但诸经之内以文殊为问答主者。多明法身佛性之门。普贤为问答主者。多论其行。以此表之。又文殊乘师子者。为明创证法身佛性根本智断惑之骏故。普贤乘香象王者。表行庠序为威德故。又文殊常居东方金色世界不动智佛所者。为明金为白色能离垢故。金色者。表法身也。不动智者。依法性身根本智起智用即无动故。普贤菩萨常居东方宝威德上王佛所者。明万行为宝以此行故成其威德。若具行者。以法宝身自在也。威德无畏自在为王。若不具行者。皆有所畏。设居高位不得为王。为有所畏故。与文殊师利同在东方者。为法身智身理事体用本自一故本无二故。又文殊居东北方清凉山者。像艮卦主东北方故。艮为小男。为童蒙。为文殊常化凡夫启蒙见性及本智之初首故。又与普贤俱在东方者。东方卯位卯为震卦。震为长男。又像日出东方春阳发明无物不生无物不照。表理智双彻体一无二。以根本智差别智无别体用生万行故。是故子为佛位。丑为十信寅为十住。卯为十行。辰为十向。巳为十地。午为等觉。未为晦明入俗同俗化迷。申酉戌亥为所化故。如是安立法则。法合如是故。易卦坎为君。离为臣。震为上相。酉为上将。东为青龙。西为白虎。前为朱雀。后为玄武。青龙为吉庆。白虎为凶害。朱雀为其明。玄武为其黑。是故如来治次而发明。普贤为相主万行。观音为大悲之首。治凶危为上将。文殊为觉蒙之首。常为接信之师。互融交参。以持佛家之法。皆令众生住于中道处恬和之性。智慈益物。以是身皆金色。目发绀青。体白而相黄。为应真和气也。皆为无形之形无色之色也。若以其体用也。一一菩萨总具智德无边。以其法则常以文殊为创信之首。今以南北。且立东西之一门。若论互融重玄一方总俱有十。经云。一切处普贤菩萨。一切处金色世界。一切处文殊师利。一切处不动智佛。经云。佛身充满诸法界。普现一切众生前。应受化器悉充满。佛故处此菩提树。一切佛刹微尘等。尔所佛坐一毛孔。皆有无量菩萨众。各为具说普贤行。如是一方即十方无尽。一尘即刹海无穷。今为化仪各示分方总别。今言十信者。信何等位。决定成于十信之门。如经十信位中光明觉品云。十方一切处文殊师利。于十方一切处。说十方一切处法门。叹佛十种果德。以成信位。如光明觉品说。又令起信根者转更明净。文殊师利又问十首菩萨等。业不知心心不知业等十问。令起信者自身观照转令深固经云。诸法无作用。亦无有体性。是故彼一切各各不相知。又作水流火焰风起大地所生不相知喻。又下颂云。分别观内身。此中谁是我。若能如是解。彼达我有无。文殊师利问十首菩萨。所成十信观行之门。具如问明品说。又贤首品中从凡夫位以信为首。决定取佛大菩提果。故从凡夫地。信十方诸佛心不动智与自心无异故。只为无明所迷故。无明与十方诸佛心。本来无二故。从凡夫地信十方诸佛身根本智与自身不异故。何以故皆是一法性身一根本智。犹如树枝一根生多枝叶等。以因缘故。一树枝上成坏不同故。从凡夫地信如来十住十行十回向十地我悉尽能行之。何以故。自忆无始时来波流苦海。无益之事尚以行之。何况如今有益之事。菩萨万行济众生事。岂不能为。从凡夫地。信十方诸佛皆从三昧生我亦当得。何以故。诸佛三昧皆从如来自性方便生。我亦具有如来自体清净之性与佛平等。从凡夫地信十方诸佛一切神通我亦当得。何以故。诸佛神通依真智而得。我但依真性智中无有烦恼无明成智。一切业亡唯有智慈。通化自在。从凡夫地信佛智慧我亦当得。何以故。一切诸佛悉从凡夫来故。从凡夫地信佛大悲普覆一切我亦当得。何以故。诸佛大悲从大愿起。我亦如诸佛发大愿故。从凡夫地信佛自在我亦当得。何以故。诸佛自在于性起法门。智身法身入众生界。不染色尘诸根自在。我亦不离性起如来智故。从凡夫地信自发心经无尽劫修功行满位齐诸佛。不移一念。何以故。为三世无时故。如是从凡夫信解始终彻佛果位。如上所发十种信者。必能决定成就十信之门。住于坚固之种。永不退转。又十信文殊师利及觉首等十首菩萨。皆从十色世界来。所谓金色世界者。表本白净法中来故。为明信心依本信故。妙色世界者。为信依理事自在妙用而生信故。莲华色世界者表行信故。为莲华表万行故。瞻卜花色世界者。表从福庆之色以理智大慈中和性而生信心故。五色之中黄色为最。此为应真色亦中宫色也。表中道色故。为此华为黄色华故。此信心菩萨为智慈中和之色应真世界来故。优钵罗华色世界者。其华赤黄色兼有紫焰色气。表一行一切行能纯能杂而生信故。宝色世界者。表智慈法行成信而可贵故。金刚色世界者。表以佛果德而生信心故。必能决断诸烦恼故。颇梨色世界者。似水精表信心本清净故。平等色世界者。表信法界平等无二故。如是十色世界皆是十信菩萨所信之法门。皆从自信法门中来故。曰从如是世界中来。已下本所事佛。所谓不动智佛。无碍智佛。解脱智佛。如是十个智佛。即是佛果中佛。明信自智从佛智果为因故。来表不因佛果不成信故。其十住位中升须弥山顶。于两足指端放百千妙色光明。明前十信位。于普光明殿。两足下千辐轮中放光。表信位在凡未离凡地。光出足下。为表以信为初因其位最下。今说十住。上升须弥之顶者。明十住初心证法顶故。从地升上至相尽处故。陟山王顶至法王位处故。明其止为山也。以入真实证。非止不会。于两足指端放百千妙色光者。为明足指以艮为手足之指。初取圣道非止不明履践之始。表创从十信凡夫之位极。始在十住初首履践如来法王圣踪。以其定门。普观凡圣一切境界。性相无碍色无不妙。故称为光。如本业璎珞经云。修三贤法入圣人位法流水中。心心寂灭自然流入妙觉之位。然此华严经意即不然。识灭时亡。情尘顿绝。唯真智境一念则五位齐明。为全将佛果以为因故。设同凡夫住世百年及以多劫。而不见须臾可迁。不见当成佛。不见已成佛。不见现成佛。十住之位法既如是。更有何生不成佛耶。更有何生而成正觉。此华严经是本法界门。一切诸佛本住大宅。一切佛子究竟所归。化身权乘总居其外。若有入者一入全真。此位中初发心住菩萨见道。住佛知见入佛知见。直与如来同身心性智相故。顿印五位行相。总在其中。如持明镜普临众色。此经法门法合如是。所有叹说。应如是知。应如是信解。为法界法门圆无终始。于一念中岁月晦明重重无尽。一毫之内佛境众生境色相无边。一成一切成。一坏一切坏。此十住位中。有十个菩萨。下名悉同。名之为慧。本从来土皆号为华。从十个华国土来。本所事佛下名悉同。名之为月。释云。此位自己证真善简邪正。名之为慧。理事齐发开敷若华。以开敷法门为国所居。得法恼除清凉如月。名为本所事佛。此之名目总是十住位中所证法门。非虚名也。经云。尔时法慧菩萨以佛神力入菩萨无量方便三昧。以三昧力故。十方各千佛刹微尘数世界之外。有千佛刹微尘数诸佛。皆同一号。名曰法慧。普现其前。以十三种法加法慧菩萨。十三加者。语业加者以言称叹善哉善哉。身业加者。以手摩法慧菩萨顶。智业加者。经云。即与法慧菩萨十种无碍智。及此土如来光照其身。是为十三　　　　新华严经论卷第四　　　　新华严经论卷第五　　　　长者李通玄撰　　十方佛所以同名为此十住法证圣位法流已入法界大海。同佛圣位智慧故。是以佛与法慧菩萨名同。为表法同故。又明十住法门因果齐故。佛位果德菩萨为因。因与果体不异。是故同名。说此十住法时升须弥山顶上。有六品经。共成十住法门之行相。一升须弥山顶品。二偈赞品。三十住品。四梵行品。五初发心功德品。六明法品。且依此六品经中解行法门。修学悟入。必能成就十住法门。住佛种性。生如来家。为真佛子。不同权教初地菩萨始生佛家或说三贤菩萨以誓愿成佛。此华严经直论实证位不论誓愿。为此教门总一时一际法界无异念。前后情绝。凡圣一性。不论情系。应以无念无作法界门。照之可见。若立情见不可信也。设生信者。玄信佛语故非是自见。若自见者唯情绝想亡。心与理合。智与境冥。方知万境性相通收。若不如斯。心常彼此。是非竞作。垢净何休。若也称性情亡。法界重玄之门自达。一多纯杂自在含容。总别之门圆融自在。于利生之法善达诸根。随所堪能悉皆成益。敬承亲近者。皆能友之。如升夜摩天宫说十行品。及如来于两足上放百千妙色光明。为表依空建行始可理事自在。明十住之位证法身本智。十行之位以法身根本智无碍。方行万行行亦无碍。若不见法身本智。所行万行皆属人天因果。皆为有漏生灭之福。以法身自智慧用治诸惑。以万行悲济众生。法身智身任无作大悲一时顿用。虽寄七地悲增八地智增之行相。此华严法界门。十住初位总该诸位在十住初门。位同佛果。为一法界体用故。以一位中具十波罗蜜诸十法故。以诸法重玄门。照之可见。此乃总是如来藏身普贤菩萨世界海漩法门。此乃如日月照临。盲者不见。非日月咎。应自责躬修德。可以顶敬以定慧观之。如来藏身者。则法身也。诸福智海莫不居中。故称为藏。若不见法身。一切福智大慈大悲。悉皆不办。总属生灭。世界海漩者。悲智观根屈曲彻俗。身土及业。重重众生。重重诸业。各别大悲普救。根无不尽故。名之曰海漩。漩者。甚深漩澓义也。像此佛果位中菩萨。一入法界之门。摄重重众生根业尽。故无出世心。永没生死大海漩流。无出没故。此十行门同普贤行。前十住门同文殊师利。法身根本无相智慧。二人齐体互为主伴。中间无作智。即为佛果。三人体一。寄安五位。用接凡迷。若有凡夫信满发心。十住之初三身同德。文殊是佛法身。普贤是佛行身。无作之智果是佛报身。常以文殊法身无相妙慧。以为先导。说时先后证则三身一时。法合如是。废一不可。若废文殊存普贤。所有行门属有漏。若废普贤存文殊所证寂定是二乘。若废佛存文殊普贤。佛是觉义。无觉者故。以是义故。三人不可废一。若废一三不成故。是故三乘权教中。无此三人始终不相去离。以教门未实总是化身。权逐小根且略权施。待其熟故方迁就实。如法华涅槃总是渐渐。迁向实教。如此经十住中初位即是十行十回向十地等觉位。总得其初及得其终。互相贯通。一位中得五十法门。以互相彻故。一一位中二千五百总别之义齐现。乃至无尽诸位地等进修行相层级。不废渐渐而是一时。不废一时中渐渐。此十行位中随其十方。各有一大菩萨来至佛所。各将十佛刹微尘数菩萨而来集会。十个上首菩萨下名悉同名之为林。本从来国下名悉同名之为慧。本所事佛下名悉同名之为眼。十个上首菩萨下名悉同名之为林。林者有五德。一建立德。二身干枝条缘互相生无生德。三华叶果实成益德。四能障炎暑得清凉德。五人龙鸟兽鬼神所归德　　一何谓建立德。谓如大林。内有龙神所居。外无大风所折。若不如是不得建立高显成林为明此位菩萨。内有大智之龙。常以大慈悲神而自守护。了境内寂。外无色尘境风所折。异道邪论。以智摧之无能所伐。而建万行。与一切众生皆共同之。常为利益故为建立德　　二何谓身干枝条缘互相生无生德。为明树身干枝条上各各求能生所生性了不可得。但为缘生缘生之法缘缘无所生。本来不生生本来生不生。为明此位菩萨所行行无尽门故。为以法身本智为先导故。常行万行。于身于境求能行所行了不可得。但以法如是行故　　三何谓华叶果实成益德。谓如树林华敷可观令人爱乐叶能映障炎热令得清凉果实资养众生饥渴者皆充足。为明此位菩萨常行万行。令人天乐见广布大慈悲之叶。令人亲而不舍施大智之果充足法界众生。皆令满足本愿方终　　四何谓能除炎障得清凉德。谓如林随所归者皆得离暑。获清凉乐。其林都无有心。为明此位菩萨所归依者。随其根性皆得清凉。本性无心利与不利　　五何谓人龙鸟兽鬼神所归德。谓如茂林人多所采龙多所居众鸟所都。为明此位菩萨亦复如是。以建万行之林。众人所归采其众德。龙鬼所居常恭敬。鸟兽所归离怖。又林为多义。以此位菩萨建行众多故。又以行多故。功德亦多。言以法身悲智行诸行功德如林故。是故菩萨下名悉同名之曰林。何故本从来国下名悉同名之为慧。凡夫人以土地所居名之为国。此位菩萨以定慧解脱安养自他平等。皆令离苦。名之为国。地水火风所居之国是众生业之影像。非是实故。法身智慧解脱是诸常住本体之国。非业幻生之国。是故菩萨以慧为国。又此位菩萨以建万行行解利生。行能同事。慧能设教。利乐人天名所居之国。何故本所事佛下名悉同名之为眼。此华严经以事表法。以其佛名。同己所证。所证法处。名之为佛。此位菩萨以行益生。善能观根。称根说法不失时度。名之为眼。经云。尔时功德林菩萨。承佛神力入菩萨善思惟三昧。入是三昧已。十方各过万佛刹微尘数世界外。有万佛刹微尘数诸佛。皆号功德林。而现其前。还如前十三种加加功德林菩萨。只如佛果位内菩萨。法身悲智常现在前。定慧法门常当具足。何须入定诸佛来加。为诸菩萨设教度生。要成轨则言佛神力。推德于尊。虽法界体齐平等。平等为化仪故须存师弟。为化仪故入定观法出定方说。三昧者。名为等引。引生正解名善思惟。十住之内过千佛世界。十行之内过万佛世界者。表位增广化仪轨则。行相眉目法合如是。然其真性皆满十方他方所来诸佛与入定菩萨同名功德林者。明因果俱齐法智一种。以此所来诸佛与入定菩萨同名。十三种加者。一语加。二手加摩顶。三与十种智及此土如来光照其身。以语加者。表法不谬。以手摩顶者。法身智身悲智知见解脱相及故。又摩顶者。安慰之相。与十智者。明菩萨智与佛果齐故。名之为与。又推德于尊。谦和离慢故。名之佛与。于经中。皆云法如是故。自善根故。皆是化仪轨则故有此言。此十行位总有四品经。共成此位法则之门。一升夜摩天宫品。二夜摩天宫偈赞品。三十行品。四十无尽藏品。十行门中所有法门。当依此四品经修行理事悉皆具足。如说十回向品时。何故升兜率天。何故如来两膝之上而放光明。何故上首菩萨下名悉同名之为幢。所从来国下名悉同名之为妙。为兜率天于欲界中上下处中故。如四天王天总是帝释所摄。连妙高顶。总是一天之界所收。夜摩天名第二天。四天王天帝释妙高。俱连地界。夜摩天已上方是空居。以兜率天。上下居中。向上即化乐他化二天。以此天于欲界中处中故。故于此天。和会理事。会于中道。回理向事。回事向理理事无碍。成理事无碍智慈妙用之门。故名回向夫十住初心理事无碍自会中道非在后位始有回向。为化众生故。名目法则须存。从初发心住已后五位之内理事本自回向。今此第三位中回向前十住前十行二法位无碍。说名回向之位。不在第三普和诸位名为回向。托事表法故。于此天说十回向。如来膝上放光者。为膝回旋屈申之所自在莫过于膝。故膝上放百千亿那由他光明。用表理事涅槃生死无碍卷舒自在。亦是以事表法。此之一部之典。名言境界身相名目及放光明。总是所表自证法门。此位中上首菩萨名之为幢。为明十回向菩萨智悲自在能坏自他惑业于生死中能建众德。名之为幢。幢者建德不倾动义。降怨义。摧坏义。坚固义。胜智立法幢坚。建大慈心坚固。摧慢山游宝路。籍莲台成妙悟。是故此位菩萨名之为幢。为以不动无作智悲能破自他生死故。此华严经十住十行十回向十地。位位有佛果故。又此位菩萨能建胜德常处生死。誓度一切无尽众生。而智无怯惧名之曰幢。以了无明为智智故。有忻厌者不可为。又行施波罗蜜时。若有乞者乞诸财宝。尽所有及身若命。尽世所有皆悉欢喜。心不倾动。名之曰幢。幢者不倾动义。施有二种。一者以法施。二者事施。以法施者。以施人无我所故。一切无念名为法施。事施者。以物与众生。于身命财所求无(。吝此位菩萨行二种施寻常无懈。广如此十向位中说。何为所从来国名之为妙。明此位菩萨智慧妙用。以妙用自在。不滞有无及诸见量限碍等过。名之为国。何为本所事佛同名为幢与己同号。明此位菩萨既成妙用。与佛妙用理事因果当位体齐。还同前十住十行当位与所事佛因果体齐。位位如是。尔时金刚幢菩萨承佛神力入菩萨智光三昧。入是三昧已。十方各过十万佛刹微尘数世界外。有十万佛刹微尘数诸佛。皆同一号。号金刚幢而现其前。还如前十三种加金刚幢菩萨。承佛神力。推德于尊。师弟之敬。入智光三昧。三昧者。名之等引。入是三昧。引生无量教光。以根本智为光体。差别智为教光。随根与益。智能破闇。光者是教。为教能破迷惑故。发生明解。开一切众生智日故。令其众生密云昏夜不迷乱故。能决盲聋开耳目故。能令邪慢之山悉倾倒故。教光如是不可思议。前十行位功德林菩萨入善思惟三昧。此十回向位金刚幢菩萨入智光三昧。以明五位层级次第增广眉目行相。前位明始善思惟。此位明妙用自在放光遐照。前位过万佛刹微尘数世界外。有万佛刹微尘数佛来。此位过十万佛刹微尘数世界外。有十万佛刹微尘数佛来。亦明五位次第增广进修之门皆亡情。以定慧门入重玄理事。照之方可悉解。不可玄头斟酌生增上慢。十三加者。以言赞善。以手摩顶。十方诸佛与金刚幢菩萨十种智。此土如来光照其身。以言赞叹者为明所说法及法不谬故。手摩其顶者。表说法者与佛智相及故。与智慧者。明说法者与佛智同故。此土如来光照其身者。明与佛教光合故。又以光觉触许令说法故。十三加者。欲令后世断疑成法令生信故。论其实体总是诸佛。随诸位位行门。依本位法而立其名。而现其身。与众生作法轨则。令其仿学。使令悟入。佛既立教。学者必得不虚。所以同名者也。十住十行中已释讫。此位之内有升兜率天宫品兜率天宫偈赞品十回向品。此三品经成斯一位十向法门。法用轨则。学之者依之成则。如说十地品时。何故不从兜率天次第而升化乐。何故越化乐天而升他化自在天。为明十地菩萨法门功德广博摄境超前不依次第。又明十地妙用无方蕴功自在说处亦须自在。同彼天称名为自在。又明十地菩萨以称理体性自体无心自无心化。皆因众生起大悲智。因他起化。故以彼天表德。是故于他化自在天而说十地。一明功高胜前故。须超次第。二表自在而化众生故。于此天处而说十地。如普贤等觉位。在第三禅。集八禅天众。入佛华三昧。说百万亿偈。此之一会文广不可于世传持。如是超间位倍倍于前。佛华者。佛行也。入佛行三昧者。是普贤法界行也。何故十信十住十行十回向四位之中菩萨。但举十个上首菩萨同名。此十地位中何故举三十七个菩萨同名为藏。解脱月菩萨何故独名为月。此一部之教。各各菩萨与佛果功齐。皆十方来佛与入定菩萨同名者。为表当位之内菩萨证入与佛位齐因果相似。以成龟镜。然六位五位中。层级非无次第同别之义。影互参差能纯能杂能同能别能成能坏。以六相总别同异成坏门。准之可见。六相者。一总门。二别门。三同门。四异门。五成门。六坏门。此六门义。一门中具六互为纯杂。不可废一也。十重玄义亦然。此之文繁。出于别本。但且影响参之。然十地法且于别门中立层级处说其行相。此十地位为中道果终之教。是故前位膝上放光。此位如来眉间出清净光明。名菩萨力焰明。以百千阿僧祇光明以为眷属。眉间光者。表中道果终之义。此眉间光从初会中如来现相品中。如来于眉间。放果德光明。入足下轮中。明以果成因。使令普贤菩萨。示佛果德令其信乐。既信乐已便说信门即于光明觉品中。还从两足下轮中放出初眉间放入果德光明。用照金色世界不动智佛。以成信位。以次欲说十住品时。升须弥山顶。于偈赞品中于如来两足指端放光。以次欲说十行品时。于偈赞品中于如来两足上放光。以次欲说十回向品时。于如来膝上放光。如今说十地法门。还于初会之中眉间放中道佛果光。际而复始。至果极际。三乘中十地不同于此。行相全别。十地菩萨见道未能明了。初会中如来眉间放佛果光明。名一切菩萨智光明普照曜十方藏。此光使令菩萨入佛果德门故。还放果光。使令入果。以因果欣修相似故。经云。尔时世尊欲令一切菩萨大众得于如来无边境界神通力故。放眉间光明。名一切菩萨智光明普照曜十方藏。其状犹如宝色灯云。其光明名为普照曜十方藏者。即照此十地之藏一一地内皆遍法界虚空界福智大悲之藏。今此十地即是初会之内如来。使令菩萨所成之门终而复始。以放眉间光明相似故。放光处相似故。前初会放光。其状犹如宝色灯云。此十地放光名菩萨力焰明。此前后光明因果相似故灯与焰相似故。前之放光名菩萨智光明普照曜十方藏者。即明如来开悟菩萨智令诸菩萨至此十地故。此十地品中如来所放光明名菩萨力焰明者。即明菩萨自力功极而蹬十地。前光开发。后明自力。以自力故。至于如来初开发处。称佛本心。始终相似。是故明此十地中道果终之门。后彻初故。前光举果劝修。后十地放光明自修至果。是故光明名菩萨力。以菩萨修自精勤力。无退转力。不懈怠力。而能修习至此十地如来法界藏故。是故菩萨悉名为藏。藏者含藏蕴德不遗失义。此法界自体清净无漏法门。体该法界。含藏一切大智大慈诸功德故。兴万行云。普雨法雨。润众生故。此位菩萨称如斯故。名之为藏。此位中有三十七个菩萨。同名为藏者。为明此十地法门果终。意欲辨知正道助道故。故立三十七菩萨。成三十七助道法门。非正果故。十住以来菩萨所行皆是助道。非是正位故。意欲明行所行者是为助道。无住无行任真自体名之为正果故。若以初发心住。以法性无相根本智不离无作用之体行诸万行。菩萨与佛因果本来体齐。若简佛果无作无修。菩萨正加行已来总名助道。以动寂无碍正助元来不异一法门也。眉目不可不简。体用圆寂正助全同。此即全别全同门。还以重玄门思之可解。闻所未闻之法。闻之不疑。全别全同境界难解。佛及凡夫各自别有。是全别义故。二见恒存。若全同故便成滞寂圆融道理事理不碍。若也法门全分两向。是凡夫法。全合一体。是二乘法。但以理事自在。其道在中留心灭之此亦不可。以心存之。此亦不可。此助道行门与正智果德无作之门。体合无二。事中轨则不可不分。以其体用不可一向全别全同。以全同作全别。以全别作全同。不可全别无全同。不可全同无全别。如迷此同别二门。即智不自在如三十七个同名为藏。三十七菩萨外独自一个名解脱月。何故同名为藏者。总明十地法中正助之内为同法众三十七即为其主。唯解脱月一个菩萨独是其伴。明非同法众故立别名。以为宾主须有启请击难十地之法。令现在及后世得闻正法无疑。经意如是。应如是知。是故此十地法门。即是解脱月为众请法首。金刚藏菩萨为众说法首。已上可知。尔时金刚藏菩萨承佛神力入菩萨大昔慧光明三昧者。十向位中金刚幢菩萨入菩萨智光三昧。今此十地金刚藏菩萨入菩萨大智慧光明三昧。此位菩萨智明增故。妙用决择增明更加其慧。此乃明位位层级法门渐增胜故。然诸余位非无慧用。入是三昧已。即时十方各过十亿佛刹微尘数世界外。有十亿佛刹微尘数诸佛。同名金刚藏。而现其前。即以十三种法加金刚藏菩萨。一以言赞谕二十方诸佛与无能映夺身。三与无碍乐说辩四与善。分别清净智五与善。忆念不忘力六与善。决定明了慧七与至。一切处开悟众生智。八与成道自在力。九与如来无所畏。十与一切智人观察分别诸法门辩才智。十一与一切如来上妙身语意具足庄严。十二十方诸佛手摩其顶。十三与意加者。欲令后世断疑成法令生信故。一如经说。以言赞谕。许说无疑。以手摩其顶。安慰许智相及。何以同名者。明金刚藏菩萨证法因果与佛所证相似。如五位菩萨。与佛因果俱齐。皆以同名佛印之成法。令现在众及后世无疑。并此土如来光照其身为十三种加。如等觉位中普贤境界。准菩萨本业璎珞经。在第三禅说。来文不备。不可和会。本业经是说华严经竟。化三乘众。于后重于菩提场中。更略说彼经。自有明文。此五位教门依品次第。今且略说。后法界品内。善财童子求五位菩萨善知识。一一行之。师弟轨则行相。利益众生后当更明。地地法门一一别相随文释义方解。略会三乘十地门差别。三乘十地教行印信全别。上下披读思之可见。三乘十地无似此华严法界佛所乘门法门次第。经中五位六位行门。皆以菩萨自证果德为己躬之号。则如十信位中文殊与觉首等十首菩萨十住位中法慧等十慧菩萨十行位中功德林等十林菩萨是也。如前所述。皆以当位之内自证本法名之。所从来国皆以根本智导利众生。观根灭惑之智。号之为本所事佛。当位之内有十方同名诸佛。来现其前。十三种加成其印信。表因果体齐。以现同名。总别通彻时劫互融。无尽重玄一多相彻。一切诸法。皆如帝网同别重重无障碍。三乘之中三贤十地无此印信行相全别。有修真者。须知权实。勿滞其功。滞权迷实。虚烦多劫也　　第六重令善财证法别者。如经中从第二会光明觉品。于如来两足轮下放光明遍照百千那由他三千大千世界。乃至如是无量无数无边无等不可称不可量不可说尽虚空遍法界所有世界。四维上下亦复如是。蒙光照。及一切处金色世界一切处文殊师利。乃至十色世界中觉首目首等十首菩萨。各与十佛刹微尘数菩萨同时发来。各说一法。如是十法共成信位法门。如善财童子于觉城东是文殊师利。说种种法而生信心。还仿前信位之中文殊觉首等十首菩萨所成信位。第三会升须弥山顶。法慧等十慧菩萨各说一法门。共成十住。如善财童子南行至妙峰山顶见德云比丘。及已下十善知识。还如前经中。升须弥山顶。法慧等十慧菩萨说十住法门。第四会升夜摩天宫功德林等十林菩萨。各说一法共成十行法门。如善财童子南行至三眼国见善住比丘。及已下十善知识。还如前经中。功德林说十行法门。一一以行行之。第五会升兜率天宫金刚幢等十幢菩萨。各说一法共成十回向法门。如善财童子南行至广大国青莲华长者。及已下十善知识还如前经中。金刚幢等十幢菩萨所说十回向法门善财一一询友以行行之。第六会升他化自在天宫。金刚藏等菩萨说十地法门。如善财童子至此阎浮提迦毗罗城婆珊婆演底夜天。及已下十善知识。还如前经中。他化自在天宫金刚藏菩萨说十地法门。善财询友一一以行行之。第七会升第三禅为八禅众。说一生补处菩萨入佛华三昧所有法门十一地等觉位中普贤境界。如善财童子至摩耶夫人。及已下十善知识。还如前璎珞经中重说华严次第。十一地法门普贤境界。善财询友一一以行仿而行之令成后则。第八会佛地法门于菩提场中始成正觉时说。如善财童子至海岸国大庄严园林毗卢遮那庄严藏广大楼阁弥勒菩萨所。以为善财佛果圆满善知识也。还如前经中如来于菩提场中始成正觉及三十七如来出现品。如经中如来出现品前。普贤行品。出现品后离世间品。还是普贤菩萨说。善财童子一一仿之。还从前五位摩耶夫人十一地等觉位中。乘普贤行。而自成正觉。出现世间。还以普贤行导利众生令离世间。善财童子还以仿之。从弥勒菩萨后自见其身。入普贤身中。即明自乘普贤行自成正觉于世常以普贤行导引众生令离世间。自见其身入普贤身者。明行满同普贤故。法相似。同一体故。如出现品。即是经中如来自放眉间光灌文殊顶。放口中光灌普贤口。令此二人共相问答。明因果理事交彻相入故。以此二人理事体用二门成佛果故。出现世间。如善财童子至于弥勒所。弥勒菩萨令善财还见初善知识文殊师利。善财闻已。忆念之间便闻普贤菩萨名。乃入无量三昧门。便见其身入普贤身。及于弥勒楼阁中会三世事在于今时。即是善财童子功穷极果。弥勒菩萨而与会之令成法则令使后学信解证入无疑。经中但有法门。未有人求学者故。令善财询友一一以行行之。一如前经之法则。若也空施法则还恐在行犹迷。故令善财以行行之。令使后学无滞。弥勒令善财劫见文殊。明从法身理体根本智为因见弥勒菩萨是善财乘法身本智为因。及诸善知识所行普贤行。以成自己佛果。见弥勒之后入普门法界。自见其身入普贤身者。虽成正觉常以普贤行利益众生。即明文殊普贤弥勒佛果三人始终一处。表通因彻果。此三人之道。是古佛之大都。是源始之法际。若速解者即本来全得。处迷者自没轮回。为古佛道法本来常如是故。非生灭法。无作为也。修之者及以放逸者。皆有作者故。欣寂不当。放逸还非。以自情缠乖其圣性。是故道者。以定慧力善自观之勿滞其事　　第七明六位菩萨来众别者。且如权教之内所说菩萨诸地位次。但说假真如为因果。仍地前三贤未能正证。初地之中。一地证一真如。十地证十真如之后。方能始见佛性。前证真如。复言有十真如障。真如既能成障。明知权教之中既施设假真如非本真也。所说地位三乘同闻声闻人天共会此经不尔。总是果位菩萨六位之中一位具十。又当位之内十个菩萨下名悉同。各从十方与十佛刹微尘数菩萨来至佛所。信位之内初名觉首。次名目首。有十首菩萨也。创初起信。即有一切处文殊师利。所从来国金色世界。本所事佛皆号不动智。华严经即事表法。无一事不表法门。金色世界者。白法也。金为白色。明法身本体也。不动智佛明法身之内无作性智是根本智也。文殊师利即是能证之因。不动智佛即是所证之果。今举此因果同体无二。用成十信之初门。还令诸信者。信果成因。还修果法。以成因位。十住初心初心之上便成正觉。为从证果本智为因也。是故此经下云。以少方便疾得菩提。不同权教菩提同有为故立能证所证也。一念之间无有能所。能所尽处名为正觉。亦不同小乘灭能所也。了能所本无动故。此乃任法性故。动寂皆平。为本智非动寂故。妄谓为动。愚夫不了。弃动而求寂为大苦也。故维摩经云。五受阴洞达空为苦义。为小乘有欣厌故。为苦生也。以此文殊等十首菩萨。还兴果德示悟众生。法华经云。以佛智慧示悟众生。使得清净故。以此义故。觉首等十首菩萨。皆从本所事佛下名皆同名之为智。所谓不动智佛。无碍智佛。解脱智佛。如是十智如来所来。皆表所从本智。所来来处是己身之智。所来者。是因也。即明因从本智果来。犹如全将金体以成环钏。全将佛体以成菩萨。全将佛果以作自身。今还以自佛本智成初证也。一切众生总皆如是。今从佛所来者。即表初发心时顿证本智。佛体用以成初觉。以此正觉初证。之因。是彼十首菩萨以因从果来。次十住位中十慧菩萨。所谓法慧菩萨。一切慧菩萨。胜慧菩萨。如是等十慧菩萨。各各与佛刹微尘数菩萨来至佛所。所从来国。本所事佛。所谓殊特月佛。无尽月佛。不动月佛。如是等十个月佛所表是果。法慧等十慧菩萨所表是因。还表因从果来。佛皆为月者。表此十住之内创证果德无明热除性清凉故。以此义故。表果德清凉故。佛名为月。像此位初证者故。还同体清凉也。经云。法慧菩萨入菩萨无量方便三昧。以三昧力故。十方各过千佛刹微尘数世界外有千佛刹微尘数诸佛。皆同一号。名曰法慧。普现法慧菩萨前。慰叹善哉。如此言千者。为一一佛皆满十方故。不同权教有限量彼此国土也。此即明此位之中创发心时因果相成无差别体故。是故菩萨与佛号同名。法慧为印因果为一体故。佛名与己同名。表一切证道者皆然。前十信中不动智佛。是根本智此。十住中佛果名号月者。是随位进修获益之果。因果者。即是非因果之因果。但以无依止处名之因果。亦不同外道以情拨无因果。不同人天凡夫系成因果。不同此二名为佛因果也。如此位中十住初首证。此非因果之因果也。是故初发心时即是佛故。如此位中无上慧菩萨颂云。凡夫无觉解。佛令住正法。诸法无所住。悟此见自身。非身而说身。非起而现起。无身亦无见。是佛无上身。问曰。何故前信位之中十首菩萨不入三昧即便说法。又无同名觉首佛而称叹。何故此十住位中法慧菩萨入三昧始说法。又千佛世界微尘数佛与法慧同名皆号之为法慧。来慰叹。何故前十信无此等相者何为也。答曰。为信位示果法。因果同举但令生信。未有实证故。不入三昧。以十住之位入真实证故。以此义故。须入三昧。方能真证为与众生成证法则故。为正证果德同号佛来印成因果一味故。前信位中但且成信未正证故。以此不入三昧。无同号佛来。印成因果。当如是知。如是信解。如是千佛已次万佛者。明进修行相故。如十行品中功德林菩萨。入菩萨善思惟三昧。入是三昧已。十方各过万佛刹微尘数世界外。有万佛刹微尘数佛。皆同一号。号曰功德林。而现其前。叹慰功德林。还如前位。因果同故。其佛名号与菩萨名同。还以菩萨为因。佛为果德。二体同故。是故同名。十林菩萨本所来国。皆名为慧。功德林菩萨等十林菩萨。各各与佛刹微尘数菩萨俱从十万佛刹微尘数国土外诸世界中来。其国名亲慧世界幢慧世界宝慧世界。如是十慧世界。本所事佛。所谓常住眼佛。胜眼佛。无住眼佛。如是等十眼佛。问曰。何故前十住位中同名法慧佛。只举千佛刹微尘为数。所有菩萨来亦过千世界外所来世界名同皆名为华。本所事佛同名为月。何故此十行位中本从来国皆同名为慧。本所事佛同名为眼。何意如是。答曰。为十住位中从凡创证果德始从凡夫来故。国土名同皆名为华。为创住佛所住自佛智慧开敷故。证佛慧初生诸佛。家故佛号皆同为月。以表得法清凉如月。此十行位中始终总佛内外俱真。国亦以法为名。佛亦以法为号。前位始证以表如月清凉。此位已真纯名之为眼者法眼也。为此行中明法眼圆明应机照俗以成德故。以次千及万数渐渐增广者。明法界圆明不增不减。但以佛果位菩萨引生方便。引接凡庸令增胜故。皆为如来密意方便故。如佛名经无量声如来日月光明如来世尊。偏增致敬重加三礼。云灭罪多者。如来方便引凡心生令策志故。岂谓诸佛体同一味功德有差别耶。今时佛果中诸菩萨安立地位境界增广。如是渐次言千佛世界万佛世界。乃至数终一一数体缘起相彻。一一数中始终相入无前后际。是诸佛密意方便故。犹如十钱去一钱十总无著一钱十全成。为诸数如响应声同时缘起故。得初即得终。还以性齐时齐缘起同时故。今此中安立境界法门　　　　新华严经论卷第五          
