　　　　大方广佛华严经随疏演义钞卷第五十六　　　　唐清凉山大华严寺沙门澄观述　　疏。四种姓胜。疏文有四。初牒名嘱经。二于中又二下开章别释。三由上四义下。结归第二重总。四上云二种加下。结归第一重总。以具二加。加金刚藏故。于中先结二加。后今此具德下。结加金刚藏。前中言有法所依之身者。谓具相好身未成佛时已有故未是果。后依身修起方名为果向约四胜中第四胜。则释师子法。以别开二义唯法一字名为法家。余则生家。今为二加则单取释师子为身加。总取释师子法为具果加。疏第二偈加所为。疏中二。初总辩意。二文中下总科三义藏即胜妙行下。嘱经别释。今初令开法藏示显现故。疏是说所依者。依佛神力说故。故论云此偈中何故令显承佛力说。答有众生于如来所生轻慢想。以自不能说请他而说。为遮此故显是承力非佛不能言开胜藏。一句是总者即开此法王最胜藏句。然此胜藏属于如来故。云开法王藏义藏即是地体。字藏即是地相。疏染净无碍故云神力者。谓经但云胜论詺为上者。神力胜故。疏会释谓。不住道处生死而不染不碍涅槃。在涅槃而不证不碍生死。是为染净无碍。又论但云行为助道其证不住。疏例论释以义顺故论举一隅耳。疏如是显示深妙胜上之义者。总结义藏深即助道助道能穷实故说为深妙。结证道。胜上二字同结不住。论经云上。今经云胜。论结双明胜上。二字藏者即诸地广智。及分别说。若望经文分别说言通说二藏。以论经云分别智地义一句为字藏。今取文同故合第三句四字及第四句三字当之。疏若得上加则法宝入心成闻持者。正顺解脱月双叹人法请。说此不思议法。此人当得如来护念而生信受。由法胜故则得佛加。得佛加故法宝入心。法宝入心即是闻持。既由法胜故加。明是举法胜益以请。疏后一偈转生时胜益。疏文有六。初显意总科。二论经但有下会通二经。三此中大意下总显文意。四以难不障闻下。以论释文五上顺论释下。别申意趣。六问若依下。问答料拣。初中言即具坚种人。谓具金刚种。虽在八难而得闻经。以彰闻经益之深远。种子无上故。地狱天子三重顿圆。疏今经堪受即决定信义者。正会释也。若无信心在善道中。尚不得闻况恶道耶。故次辩大意。若有信心难处尚闻。况非难处。疏以难不障闻故云虽也。下第四以论释文。于中但释前半后半。总科之中以出大意竟。就释前半中。疏文有二。先总明。后别释。今初此言有二意。一者成上所以。不问难不难者。以不信障闻非难障闻故。二者即蹑此意以释虽字。虽者纵夺之词。言含得失。八难是恶而不障闻故。虽难而非难也。言海水劫火即是转生难处者。即总指经文。释论转生之义。疏大海即是恶道下。第二别释也。先释海水堪闻以龙宫有经故。龙至佛会故。后劫火中释火中闻经。疏有文五。一正以释经。二会释论文。三以论会经。四释论等字。五会长寿宽狭。初文可知。疏此即指二禅下。第二会释论文。以论云光音天已上故。疏然二经中文皆巧略下。第三以论会经。言巧略者下云若具应言即显经意。文中是略而云巧者。下云举初摄后对水成文此即巧也略义可知。疏等言等取下。第四释论等字。于中二先显论包含。劫尽有三。谓水火风。火坏初禅。二禅已上得闻水坏二禅三禅已上得闻。风坏三禅四禅已上得闻故。劫火言亦是火劫异水风劫故。论经云劫尽火中者。正取二十住劫已终。又十九劫坏有情竟名为劫尽。一劫坏器名为火中。疏今举初摄后下。二显经之巧。举火劫摄于水风显义巧也。对上海水而云劫火。显文巧也。此言初对长寿天。所以得闻者以彼有天曾从佛闻而为说法故二能下就佛而听法故。如初列众处说。皆由信故难不为难。其为难者未曾闻熏耽禅味故。疏按智论等下。第五会长寿宽狭。即智论三十八云。长寿天者。谓非想非非想天处。八万大劫故。或有人云。一切无色定通名长寿。以无形可化故。不任得道常是凡夫处故。或说无想天名为长寿。亦不任得道故。或说从初禅至四禅。除净居天皆名长寿。以著禅味邪见不能受道。故上即智论等言。等取梁摄论及成实论。皆同智论第三师说。上诸论意皆以上二界寿长。又耽禅味不任受道。故为难处。今有信心并非是难。此上明长寿天竟。疏今不取初禅者。明论小狭二因故除。一有觉观义通余处。二正烧者正顺论文。若说初禅为长寿天难。无由得说火劫。今火烧初禅初禅无人故。约二禅已上得闻长寿之难得闻。疏上顺论释下。第五别申意趣。于中二。先结成论意。后理实八难下。正申别旨。于中又二。先通八难。八难虽则不具不唯有二。谓论已有二。加佛前后为三。海兼地狱为四。修罗兼鬼为五。以五趣明义修罗亦鬼摄故。其生聋盲正绝见闻不可说闻但潜益耳。忽令生于耳目亦容见闻。世智辩聪亦不妨闻。疏今经但云火中者。二别释火中之言。即法华中意在华藏品已引故。华藏云劫烧不思议所现虽败恶其处常坚固。即明火中闻也。火浣之布。火中之鼠。炎铁团内而有虫生。众生业殊岂妨火中闻法。方对海水之内正在其中。疏问若依前义下。第六问答料拣。先问可知。后答中三。初以义正答。二会释经文。三结劝引证。今初然戒能防非止恶。近得人天之身乘者理运弥载远证涅槃之果。为功不等益有浅深。故美乘而轻戒。然戒有随相离相。三聚尸罗体即是乘定慧。若有漏取相亦不能运出。今以随相律仪不动不出。不得称乘定慧。了知性相动出名乘。各举一边以美乘妙。一乘缓戒急者。事戒严峻纤毫不犯。三种观心了不开解。以急戒故人天受生。或随禅梵世耽湎定乐。世虽有佛说法度人。而于此类全无利益。设得值遇不能开解。震旦一国不觉不知。舍卫三亿不闻不见。著乐诸天及生难处不来听受。是此类也。譬如禁系之人。或以财物求诸大力。申延日月冀逢恩赦。在人天中亦复如是。冀善知识化道修乘即能得解脱。若于人天不修乘者。报尽还堕三恶道中。百千佛出终不得道。二乘急戒缓者。是人德薄垢重烦恼所使。是诸事戒皆为罗刹之所啖食。专守理戒观行相续。以事戒缓命终即堕三恶道中受于罪报。于诸乘中随何乘强。强者先牵。若一乘强即闻华严等。三乘戒俱急者。谓具持众戒理事无瑕于诸妙乘观念相续。即于今生便应得道。若未得道此业最强。强者先牵必升善处。随戒优劣欲色等殊。随乘胜劣运出亦异。若一乘急即于人天身中闻华严等。四乘戒俱缓者。谓具犯众戒。又复无乘。永坠泥犁失人天报。神明闇塞无得道期。展转沉沦不可度脱。疏今海水劫火下。第二会释经文可知。疏勉旃下。结劝引证。引证即涅槃第六。因明菩萨忘犯护法。迦叶菩萨白佛言。世尊如是菩萨摩诃萨。于戒极缓本所受戒为具在不。佛言。善男子汝今不应作如是说。何以故本所受戒如本不失。设有所犯即应忏悔悔已清净。乃至云善男子。于乘缓者乃名为缓。于戒缓者不名为缓。菩萨摩诃萨。于此大乘不作懈慢。是名奉戒为护正法。以大乘水而自澡浴。是故菩萨虽现破戒不名为缓。释曰。此意唯以大乘为乘。今疏文意亦取大乘正法为乘耳。故结劝云留心法要。旃犹之也。疏第二一偈教说分齐也。疏文分五。一总显文意。二言渐次下。释总名。三云何为三下。列名出体。四胜智道者下。随文解释。五问答料拣。三中观者所谓观解。始心拣择名之为观。依解得实名之为证。证心清净解脱成德说为修行。如金清净为庄严具。从此即十地之中下出体。体即三智。远公更有一释。云解行为观。初地为证。二地以去说为修行。今以论意皆言十地观等故唯依前释。疏即观行渐次者。疏文有二。先取论意总释。后谓说诸地若加行观下。引论辩其观相。今初道者因也者。以胜智为地智因故。以道为因道即加行。若远公意詺三慧为智。渐增为胜。虚通曰道。就辩观相中。观为能观。依止理为所观。理智相应能生后地。而远公云始观为观。正住名依止。地中满足起后为能生。此三自为观中渐次。似非论意故。疏不依但以加行为证渐次耳。疏以后得智要由证真方能了俗等者。证真竟方能了俗故为渐次。故三渐次唯证一种当证。上论自云三心以为渐次。余二以自望他而为渐次。疏问地地正证者下。第五问答料拣。于中先问。后古德下答。于中二。先举贤首释。后此亦顺理下。疏为会释。以刊定取唯识意约德异故。有十亲证破智明昧故为会释。二义俱取于中二。初句总标。二别会。今初言此亦顺理者。非是不许彼之正义正义即唯识意也。故云此亦顺理。彼疏有二。先难古释。后申正义。难古有三。一难云。谓境智互相如。约智证十如。何不境智互相如约境证一如。二难云。加行后得非亲证。可说彼智有明昧。正体缘如不变影。何得说此有明昧。三难云。能证有分限。所证无分限。以限证无限境智岂相如。下出正义云。应知亲证之言。但望当地加行后得故名为亲。不望后地说为亲证故不相违也。于义可知。今当为古德先通此难。一者我许有十如则应如所难。我唯立一如何因为此难故应顺语答第一云境智互相如说智十遍证。境智互相如约境惟一证二。答第二云。汝证十如不变影一如而说为十如。我证真如不变影。何妨一智十亲证。三酬第三有其二意。一随难通。以能随所证不许有明昧。以所随能证真如应是智。二者反难云。真如无分限不许有明昧。真如体不异十德何由成是则前难未为切要。疏故唯识下。第二别会释。于中四。一举唯识正义。二借文通义。三反难成立。四以喻显示。今初唯识正答如无异难刊定。傍此而斥本师。然唯识疏中释云。真如实无别。随其所证。所生能证胜德假立十种。释曰。既云所生能证胜德假立十种。早有智明昧义矣。疏又云虽初地中下。第二借唯识文通贤首义。然唯识论此一段文自明废立。应有问言。初地之内不达十如。应无发趣之果能达后后相及得果。若已通达何不齐证真如十德。故今答云达即齐达。证行未圆故行位有十。故有十种圆满真如。乃至如来十皆能了。如辩中边论广有分别。言能证者。由于行圆。后后地行别别渐圆。岂非约智有昧明义。虽彼疏释本为废立。即以此义可通明昧故得引之。以非证论中通真如无异之义故。今疏云亦约能证有明昧意也。疏若唯取所证下。第三反难成立。此有二难。一初地未证难。如有十德初唯证一岂是证如。二不通本难难谓本难云。如本无异何有十证。今云当地证于一德名亲证者。无异之难岂得免耶。疏如人观空下。第四以喻显示。眼有小大空无差别。是故生公依于此理立顿悟义。明唯佛悟证如穷故。十地圣贤皆为信境未全证如。故云夫称顿者明理不可分。悟语极照以顿明悟。义不容二不二之悟符不分之理。理智兼释谓之顿悟即斯意也。虽迥异常谈亦为系表之玄矣。疏自下第三许说分齐。疏文分二。先显意总科。后今初下。依文正释。于中二。初释说仪。后释说意。前中二。先举论释经。后观十方佛下。疏释论自有二意。一以无慢对佛。不偏对机。佛请不说便是自高。今承力说安敢慢乎。二亦可下。意欲显通。却以无慢对机。不偏对佛。疏欲令大众下释说意。疏文有四。一依经释。然疏示说正地该通二大。远公以示说为说大。正地为义大。乃成穿凿。二若准论下。引论释。三以前说主下疏释论经中重增之言。四如何得此踊悦下显喜意。于中四一征以总释。二义名所以下释二大名。三闻于二大下。结成踊悦。四然二大体下彰其体性。于中二先总标。后远公下别显二师。远公云。证道所表即是地法者。证道约人契会地法本自有之。犹十二缘以法就人三世流转。废人论法性相常定。疏贤首下。此师文三。初正明二大。二然其后解下。对前拣异。三古德因此下。明可说不可说。于中二。前总后别。前中言下论自明者。论意因分为可说。果分不可说。举论此文即夺古德。从非无眉目下。纵成古义妙理无妨故。疏于中初就义大下。第二别释。于中三。初标章。二别显。三融通。疏义中有三下。别显言可以标举令人知有者。总显三意为义大皆可标举。如前七偈即其事也。不可指斥者。文云言说不能及是也。疏二约证处等者。如鸟足所履之处。以喻所证。而言此处非有非无即为可说。为迹之处不可显示名不可说。疏三约本智等。谓以空中鸟迹喻于证智。说有空中之迹即是可说。不可示其长短大小即不可说。疏摄论云无分别智离五相者。双证说不说义。即无性摄论第八增上慧品。第九论曰此中无分别智。离五种相以为自性。一离无作意故。二离过有寻有伺地故。三离想受灭寂静故。四离色自性故。五离于真义异计度故。离此五相应知是无分别智。释论曰。依智自性说离五相。由遮诠门说智体相。以表诠门不可说。故遣分别门无分别智。其相可了。若异此智应有分别。何有分别。谓后广说无作意等。若无作意是无分别智者。睡眠醉等无所作意。应成无分别智然不应许。由离功用应得无烦恼故。若二是者第二静虑已上应成无分别智。若三是者此智体相难可成立。以彼离心无有心法故。若四是者应不成智。如四大所造故。若五是者。此智不成是无分别性有分别故。论颂云。诸菩萨自性远离五种相。是无分别智不异计于真。释论云。前三句遮五。第四句正说自性。已上引论。今疏中言睡眠醉等略举五相之一。等字二义。一者等取余四。皆为证成第三约智耳。二者等于无想定及无想报。以五位无心略举二故。第五灭定第三相中自拣竟故。从以直诠不到下。即释论意具如上引。上句即不可说。下句即可说义。又上三义且从别义配果海等。而实三义俱通果海理智等三。皆可标举不可指示。寄言遣言。约遮约表思之。又上三义明说不说更有二义。一约自体真法互相显现名为可说。如经云智起佛境界等。谓以如显智。以智显如。名为可说。不可以此性相别取名不可说。二者情实相对。以情望实情外有真可以谈说。据真就情真外无情用何起说。疏是出世间故不可说者。以后得智必由证真故。是出世如何可说。观中行相言不至故者。以修中观必称性修性出名言故不可说。故弥勒云。种性粗相我已略说。诸余实义唯佛能知。疏又诸法自相皆不可说。诸法共相皆是可说者。此依因明论。谓一切法上实义皆名自相。以诸法上自相共相各附己体不共他故。若分别心立一种类。能诠所诠通在诸法。如缕贯华名为共相。此要散心分别假立是比量境。一切定心离此分别皆名现量。如第十唯识疏说。然就说大中约加行智傍出此义。以其加行观法广故。通意言观故傍出也。疏又果海离缘下。上说不说通其六重。此下六重相望则初后唯一中间具二。疏此上不可说下。第三融通于中二。先正融通。二引证。今初以真理普遍故者。真理不可说普遍于事是故可说。言以缘修无性故者。缘修即可说。无性故便同真理不可说也。疏是故下引证。先引当经。即末偈我今说少分。疏涅槃亦云下。二引他经即涅槃北本二十一高贵德王菩萨品。说十功德中。第一智慧功德因辩修行大般涅槃。闻所未闻。琉璃光菩萨从东方不动世界满月佛所。而来问佛便明至不至义。世尊以生不生等释成至不至义。略有六句。四句是复。一不生生不可说。二生生不可说。三生不生不可说。四不生不生不可说。二句单云。五生亦不可说。六不生亦不可说。今略释之。第一句未生之法名为不生。有可生性名之为生。既不生为他所生。故不可作不生说也。第二句谓生相能生可生之法名为生生。今生相不能自生。既不自生何故生他。故不可作生生说。第三句谓生相能生未生之法名生不生今由不生无漏。故不可作生不生说。第四句谓未生时无有生事名不生不生。如虚空未生之时无有生事。不能令生有漏之法。既未生时无有生事。若有缘会则能生耶。故不可作不生不生说也。五生相是生不能自生故不可说。六未生是不生缘会便生故不可说。言有因缘故亦不得说者。经云有十因缘则可得说。远公二释。一以十二缘生。前十共为生支之因。二者即地持等十因。谓一随说因。二观待因。三牵引因。四摄受因。五生起因。六引发因。七定异因。八同事因。九相违因。十不相违因。释曰后义为善。广如唯识等。然彼经中广解不生等相。今但略引证说默之旨。故不广具。第二正申偈中。疏今初正显地智微妙之相下。疏文有三。初定所显之法。二于中论经下。略会论经。三言微妙者下。牒文解释。今初以远公意明初三偈半显佛法微妙。后有三偈。举彼佛法显地出言。故今拣之。明初三偈半亦是显于地智微妙非说佛果。于中三初总标是地智。二引证。三结弹。疏故论云下。二引证也。文中五。一问。二依智地故论答。三依者据也疏释。四云何知下论重征。五上来下论自释。然论但云上来所说皆依智地。后复所说亦依智地。第六偈言智起佛境界故。释曰论无本分请分等言。今疏义加耳。此论引三节文。谓一上来。二者后说。三即今偈本分即前标举。地体相是请分。谓解脱月大众如来皆请说十地。解脱月请经。云何故说地名。而不为解释诸地妙义趣。是众皆欲闻。大众请经云辩才分别义说此最胜地。如来请经云诸地广智胜妙行。以佛威神分别说。如是等文皆是十地之智地耳。非佛果也。疏后说分等者。即论后复所说意云酬请。既说十地法门。明知许说分齐。亦说十地之深义耳。疏即今此中等者。此经第六偈即论经第四指语全同。意云。智从佛境界起。所起之智即是十地。故下释云。智者是地智。起者以何观。以何同行。能起此智。此下释佛境界言。次前论云。此偈示现思慧及报生识智。是则可说此智非彼境界以不同故偈言智起佛境界故。意云此智地唯佛穷尽故。辩所知亦只智地。又境界即如如为佛境。今此智地由于加行观佛境起。明皆说十地智耳。不尔岂有请说皆明十地。今乃示果之分齐耶。疏明知此显下。第三结弹昔义。疏此即双指下。疏释论言圣道是体难知故微者。圣之一字即今经。如来大仙即圣人之道名为圣道。以人取法意在于道。道即地智故云是体。言难知故微者难知是微所以。亦是微相。该于说证。故下开二义。言故净名云者。即菩萨品弥勒章中文也。疏云何难知下。开章别释口欲辩而辞丧者。言语道断故。心将缘而虑息者。心行处灭故。前来频释问既云说时云何难知。答有心不能说故。故净名云。其说法者无说无示。则言而无言矣。疏上大仙道是所证说者。牒经第一句。为其地体。即论经圣道二字上直就法体以论微妙。今以人显法。以是佛因何不微妙。疏初句即说时难知者。次第释上二章也。非念离念语。则非念似南宗义无念。离念似北宗义。释乃非念同北宗修得非念故。离念同南宗本性离故。若二宗相成由本无念要须离念。方知今此云何以非念者。由本离念故。言自体无念者以无缘故。然体无念复有二意。一性净无念。以心体离念故。今非此义以此通一切凡小故。二契理无缘都无所得名为无念。即今所用。若依此义亦异偏就南宗。故南北圆融方成离念。由上二下结即非念离念二义。疏求欲证见难证得故者。以论经但云难得。今经云求见不可得。得之与见俱约证说。故云求欲证见难可得故。次以无见无得下。双证二经。言无见者上经精进慧菩萨云。有见则为垢。此则未为见。远离于诸见如是乃见佛。又善慧菩萨云。无见说为见。无生说众生若见若众生。了知无体性。又功德慧菩萨云。无见即是见。能见一切法。于法若有见此则无所见。无得者智慧菩萨云。有诤说生死。无诤说涅槃。生死及涅槃二俱不可得。真实慧菩萨云。佛法不可觉了此名觉法。诸佛如是修一法不可得。又云一切法无住定处不可得。诸佛住于此究竟不动摇般若宗中。无智亦无得。以无所得故菩萨心无挂碍。诸佛则得菩提。净名天女云。若有得有证于佛法中为增上慢。故无见无得方能证得。得与无得俱绝名言。非离有得而证无得。方为真无得也。亡言亡言。疏下四句别等者。以总明难得。其相犹隐故别显之。然疏文有四。初总标。二列名。三释经。四料拣。疏第一观行下。第二列名。依论次下释顺经。论经云难得无垢浊。智者所行处。自性常寂灭。不灭亦不生。故为此次。疏初句下第三释经。初句释第四功德微。即无生亦无灭句。无生者用而常寂。不灭者寂而常用。故云不一往灭。一往灭者。即同二乘上来释经。即无住涅槃。寂用无碍功德者。结成论名。疏次句清净下释第三清净微。上功德微即是自在我义。此微既约性净即是常义。悟实本净无染可除。先染后净即是无常。疏言离垢者下。释第一观行微即是净义。先顺释。论云智中无无明故。不同世间下。反释故论云有无明杂智是名为浊。以论经云无垢浊故。世间八禅是不动业必杂无明。疏聪慧人下。释第二依止微。即显乐德。言依止者。为行依故。先释能行之人。此聪慧人即论经智者二字。疏彼人之智下。二释彼智所行处。于中三。先总释二征以别显。三正释行相。疏何智能行下征以别显。然有二对。一总别。二权实。今疏合明。然论云智者所行处者。自证知故。自证知者。依彼生故。于中智者见实谛义故。复增上善解法故。增上善寂灭故。复有世间智。随闻明了知故。释曰。今疏意明此中论有总别。先总后于中下别。总中二句皆是实智。别中有实有权故合之。就总就实唯一实智。然总别就文。权实约义。疏云何行处。即第三正释行处。二智可见故。唯约证智。能行即是论中总意。初云此之地智是彼证智自证知故者。即论云智者所行处者。自证知故。次云依彼地智说证智生者。即释论第二句。云自证知者。依彼生故是则地智约本有之证智。约人就法。亦由远公上云三证智。四所表地法思之。疏上四微中下。第四料拣。于中二。先依论从胜以配。后上依增胜下。疏意明通。通相云何。如功德异小。无住功德凡外岂有。观行异凡。小乘外道皆有无明。明彼亦无依止清净。拣异外道。凡小宁有。以并非聪慧。双证二空定契性净为恒寂然。故知论主从胜略配耳。疏此征体相也者。疏释论体相有三。一者标相。如见烟知火见鹤知池等。二者形相如长短方圆等。三者体相。如火热相等。今拣前二故云体相。体相复二。一者事体。如向所引。二者理体如空寂等。今是理体约不同相。虽义兼于事皆事理相即为深义之体也。疏智体空寂名为同相等者。其犹世间色等空寂名为同相。色相差别为不同相。不同犹于自性也。疏总中此是谁相下。释总句有二。先释经后释论经中两重假征以经配答。可知但体性有同有异。异者相据于外。性主于内。体者性相之通称。则宽狭不同。今此所明即性为体。故经云自性。论经云自体。疏何以言同下。第二释论同相之言。先出体。后释名。此即性净涅槃者。出体也。则下言不同。是方便净涅槃。同相有二。一对因彰果本隐今显。二对用彰体。涅槃体净故。不拣修生修显功德彰体齐称性净。若依初义无始法性。名之为体。昔为妄覆今障息德显故名为净。若依后义则涅槃法体名之为性。涅槃体净名为性净。下方便净亦有二义。次下当辩。疏上同诸佛下。后释名也。以体释名由体同故。略举三同显横竖皆同。上下即竖。横同诸法标也。诸法如故下。展转释成文中自有五重征释。一云。云何知皆同诸法。释云。诸法皆如故智体即如故云同也。二征云。经云性空何干于如。故释云如即空故。三又征云。何以得知如即是空故释云。一切皆以空为自性故。自性即是空如。四又征云。岂不言总意别。别在于智何言诸法。故释云。色性智性本无二故。即起信文故以法取性。性随法别。是则智空非说余空。若以法就性性无不同。五征云。纵言性同何以得知是涅槃性。故引涅槃经。证一切诸法中皆有安乐性。安乐性者。即涅槃性故。即涅槃第三四十二问中一问也。疏下句别者下释。此一句疏文有六。初会论经。二释云下。引论标释。三三种空者。即地前下引他论证成。四今云有者下。引论别释。五今经阙有下。会通经文。六三种空义下。结广有在初二可知。三中即宝性论第四云。若散乱心失空众生者。谓初发心菩萨离空如来藏义。以失变坏物修行者。名为空解脱门。此明何义。初发心菩萨起如是心。实有法可灭后时得涅槃。如是菩萨失空如来藏修行。又有人以空为有物我应得空。又生如是心。离色等法别更有空。我应修行彼人不知空。今疏二当第三。三当第二。为顺论中三种谤故。又取意引对文可知。然般若经中四句。正遣此三空疑。一疑空灭色故。以色即是空遣之。二疑空异色故。以色不异空空不异色遣之。三疑空是物。今明空即是色故非别有空也。疏今云有者。即初离谤摄者。四引论别释也。然论先列三病。即返问辩非。后列三名治之即顺问彰是。今初。论云自体空者。可如是取如兔角耶。不也。可如是取。异此空智更有异空耶。不也。可如是取有彼此自体彼此转灭耶。不也。后顺问彰是云。云何取此自体空有不二不尽。如是取此句显离三种空摄。一离谤摄。二离异摄。三离尽灭摄。释曰。上论先举所拣以经对治。今疏乃分其能治所治。兼经五字一一对释于义易了。如云今云有者。牒经言即初离谤摄者。即举论立名。言不谓断灭下。明离前过。如兔角者。即前可如是取。如兔角耶。其不谓两字即前不也二字。断灭两字即取三空乱意中第一乱意。会同论文。下之二摄例此可知。但观上所引论文自分主客。二即疑空异色。三即疑空是物。谓空为有。三中言此明非灭有体之智以成有体之空者。此有两释。今是第一释。由论云彼此自体故。以空为此智为彼既离尽灭故。非灭有体之智等。疏亦非空有物可转灭者。即第二释。前释双就智空上论尽灭。今就空上论尽灭。正顺上第三。谓空为有谤不要约智论有也。疏离此三空下。结成正义。然正义尚难。初二是有。后义非有自互相违何成正义。故说正义智相是有。智性说空。今此智空由有三德离上三谤。一相作义故离初谤摄。谓若无智则无有空。若无真空智不成立故。若诸法不空即无道无果。中论云。以有空义故一切法得成。故论经云。有能离谤摄。既空能成有。岂待灭智方成空耶。二不相碍义。是故不异异即有碍于空。定性有故空碍于有。定性无故既不相碍。故非色外别更有空故离异摄。三相违义。以体非有故无可尽。安谓空为有耶。故初则废他成己故有空。后则废己成他故非有空由初有故不无。由后无故非有非有非无是中道义。故此空有岂得异耶。由空义故与智非一。由前二义与智非异。非一非异是中道故。故此真空是智之体。体相无二为智之相是同相也。同相即是空如来藏。空如来藏即性净涅槃。其揆一耳。疏今阙有字下。第五会通经文。此句征也。此有二意下。释初意。以不尽字摄有字。前明不尽是无。故无可尽则离谓空为有过。今明有体故。不尽则离断灭过。二者下第二意即以无尽二字摄有字。以是有无不二故离断灭。于中先出论文。次意云下释论。后今经亦无定字下。会释今经。言离前二空者。一谓有无不二故离于异摄。二即异故义如前说。二者有无既其不二。岂灭有明无。故离断灭虽有二意后意最亲。疏二有六句明不同相。即方便净涅槃者。疏文有三。第一总彰大意。第二随文解释。第三总结会通。初中有三。初出体。二释名。三解妨。今初即方便净涅槃。对前性净。方便有二。一对因彰果。从因方便而修得故。二对体起用作用差别故名方便。方便即寂故称涅槃。疏断惑平等下。第二释此不同。对于前同。前同有三。今亦有三而少开合。一对下不同众生。言断惑平等者。断惑故异凡夫。平等故异小乘。小乘不断法执故非平等。又谓有惑可断。不解无断而断。今皆反此故云平等。二而能断故。不同外境但是所证。即对前横同诸法。然诸法中含其有无故开为二。今对有境质碍之境不能断惑。但是所证故。三有异相故不同空者。即前诸法中含此无法。又加此空者。前约性净同空义多。今方便净同空义少故云不同于空。不云不同诸佛者此多同佛故。疏涅槃是果下。三通妨难。而文有二妨。一以果违因妨。先问后约分证下答。答有三义文并可知。疏今明地智下。第二所证违智妨。亦先问。后若分相下答。大意可知。然约相融凡是一法即摄一切。若以涅槃为门。涅槃门中摄一切法。若以菩提为门。菩提摄一切法。若法身为门。法身摄一切法。今约地智。地智门中摄一切法。智相即同菩提。智性即同涅槃。今取即相之性故。同与不同皆名涅槃。言二而不二者。性与相殊而复相即故。难说甚深者。欲言菩提即同涅槃。欲言涅槃即说为智。互融双绝难以一事当之故。理圆言偏。理与言绝为难说耳。疏文中解脱是总下随文解释。先解总句。言异前者。异前同相也。疏宝性论下。引论成立。此论前有偈云。佛身不舍离清净真妙法。如虚空日月智离染不二。论云此偈明何义。向说转身实体清净。又清净者。略有二种。何等为二。一者自性清净。二者离垢清净。自性清净者。谓性解脱无所舍离。以彼自性清净心体不舍一切客尘烦恼。以彼解脱不离一切法。如水不离诸尘垢等。而言清净。以自性清净心。远离诸烦恼垢更无染故。又依彼果离垢清净故(云云)。若无上依经第一亦明四德。各有二义。净有二者。一自性清净是其通相。二无垢清净是其别相我有二者。一远离外道邪执我。二离二乘无我。乐有二种。一断苦集。二断意生身诸阴灭。常有二种。一离无常断见。二离涅槃是常见故。上皆取意引经耳。广如涅槃章疏。别中以别显总下。释别句。于中有二。先释于诸趣言二云何下。释余五句五句即显五种解脱之相者标也。下唯列三。后三合故。若具应云三明般若是观行相。四明法身是转依相。五明解脱是无碍相。今以后三合为涅槃。前之二义亦三德开出。般若约决理边。即名观智。约契合边即名观行。无间道断即断惑相。解脱道证即无碍相。故虽五句但是三德。疏言平等者。即牒经解释也。此即第一等二际。是观智相者。即经涅槃平等住。谓世间涅槃下皆论文。从以世间之性下。疏释平等之义。然论云平等摄取。约人说平等。非如声闻不得平等。得与不得并约于人。而疏以性释者。由二乘不了性等故。背生死向涅槃。菩萨了性本平等生死即涅槃故。不舍生死而取涅槃。不离不在纳法在心。故云平等摄取。疏中观云下。引证释成。即涅槃品偈云。涅槃与世间无有少分别世间与涅槃亦无少分别。涅槃之实际及与世间际。如是之二际无毫厘差别。今但义引三句意已具矣。若更广说应有四句。一全涅槃故无毫厘差。以世间实性说为涅槃。涅槃之相说为世间。以性收相无相非性故。唯涅槃亦无有差。二全世间故无毫厘差。以相收性无性非相故。三全世间之涅槃。与全涅槃之世间无毫厘差。以虽互收不坏二相故。四全世间之涅槃非涅槃也。全涅槃之世间非世间也。非世间与非涅槃无毫厘差。以性相互夺异不可得故。义句虽四法唯一事。所谓无事故非四也。是故顺情而取四句俱非。顺法而言四句俱是也。此般若智于外能照诸法皆空。内照之体廓然即空。空四绝故四绝中间即空之神照朗无相之虚宗是般若法也。此即非中之中也。由不碍事之理故。全涅槃入生死。全生死入涅槃。由不碍理之事故差别宛然也。由二俱无碍故入不入俱成也。由二无碍又不二故。入即不入。不入即入。如是方为究竟平等。疏二断惑相下。释此一句疏文有三。第一总明大意。第二开章别释。第三结示圆融。今初谓三时相因俱无定性故。三时无断由无定性。方能断惑故云方说断耳。故云非初下。指经文然杂集第七亦云。从何而说烦恼断耶。不从过去已灭无故。不从未来以未生故。不从现在道不俱故。此即三时无断义也。中观论广说。即以三时门明无断义。无断即是性空义。以有性空义故一切法得成。故成断义下当广明。疏释此有二义下。开章广释于中相翻。疏文有四。一定断处以开三关。二此三惑智下。依关立过。三若尔下。假问征起。四若依唯识下。正彰断义。二中谓智先起有四过者。一本因断惑得无漏智。今智先起则不断惑自成无漏。二智既先起。惑犹在故不能断惑。烦恼二过者。一智已先起烦恼犹在。故后灭时是自灭耳。二惑在不碍智起。故不障圣道。惑智各二故有其四。疏智后同时各具四过者。并出二关。言智后者。即前为惑先灭智后生耶。言四过者。初明二惑。一惑自先灭过。由智未生而惑灭故。二不障圣道过。惑先已灭不碍智故。此惑二过。智二过者。一智有自成无漏过。惑已先灭。智不断惑故。二不能灭惑过。惑已先灭。无可灭故。言同时者。即惑智同时亦有四过。智二过者。既与惑俱。惑不干智故自成无漏。亦不断惑。惑二过者。既与智俱故不障圣道。与智俱时惑犹在故。后若断时亦自灭耳。疏如灯不破闇下。约喻以明通经及论。又涅槃下引经。法说成上法喻并如下明。疏若唯识下。第四正显断义。于中三。一正显唯识。二明顺违。三显当宗。初中言二真见道者。彼疏不释。有云。谓真见道。及相见道。此释非理。言二真故断惑正在真见道故。有云。人法二空此亦难依。二空所证今说能断故。有云。无间解脱为二。此二应非断惑。正在无间道故。若尔何者指南。应是大小乘为二故。次前论云。二乘见道现在前时唯断一种名得圣性。菩萨见道现在前时。具断二种名得圣性。二种即二障。所断广狭小异。大小俱是真见道断故。然彼论意为异萨婆多宗。彼宗所立见道之前断异生性。无间道起与惑得俱说言断耳。故为伏难云。若异生性见道前舍。无漏果起无有凡圣俱成就失。今既依于见断种立。即无间道有惑种俱。异生未断如何凡圣无俱成失。故唯识论云。见道起时彼种不成犹如明生不与闇并。故凡圣二性无俱成失。若无间道与惑得俱。却有凡圣俱成之失。杂集第七亦明此义。疏此但举法相下。第二辩违顺。先纵成后若望下。辩有违。先破秤喻。后破明闇。明闇同喻极似于法理则无违故先印许。后到与不到下。但就无性理破。三论广说。中论三相品中。小乘被破大生小生二互相生。彼便救云。本生生时能生生故。引喻云。如灯能自照亦能照于彼。生法亦如是。自生亦生彼。论主破云。灯中自无闇住处。亦无闇破闇乃名照。无闇则无照。意云明中无闇。闇中无明。明既无闇。为何所破彼便救云。具足之灯无闇可破。初生之灯明体未全。则有闇破故。复破云。云何灯生时而能破于闇。此灯初生时不能及于闇。意云初生名半生半未生。未生之半此半无明。亦不能破已生之半此半无闇亦无所破。彼便救云。何用及闇但使能破故。复破云。灯若不及闇而能破闇者。灯在于此间应破一切闇。又反并云。若灯能自照。亦能照于彼。闇亦能自闇亦能闇于彼。释曰。今闇不能闇于彼。明知是灯不能破闇。由依此义故。上疏云虽则相倾。意云而明闇理别明能破闇。闇不破明。故涅槃第二十九亦同于此。以灯不破闇。喻上毗钵舍那不破烦恼。疏若此宗下。第三辩此宗大意。如前总中及下相续中。文略有四。一总标。二上明非先后下显正义。三由能断无性下。双明能所即空而断。四若定有下。以邪显正疏言相续下释第二章。疏文分四。一总彰体相。二辩三时不同。三依论正释。四结弹古义。今初但就一智自有二种三时。疏就此三时下。二辩三时不同。二种三时前三时长如下大品之文。发心为初。修行为中。将成佛为后。后三时为短。谓唯无间道。然无间之言通于诸位。今且取见道为初。金刚为后。各有三时。疏论云此智尽漏下。第三依论正释文。中分三。初顺释无断义。次明不断断义。后结成正义。今初先引论后此上下疏释疏若尔三时无断下。二明不断断义。于中二先举论文。后此举喻释成。下疏解经论此中亦有古义至下结弹中明。今但直就性相无碍以解正义。于中二。一释论。二引证。今初言经文正显证智者。此中义大是不可说故。唯显甚深。论主若不性相双明岂知是断惑义。疏故大品云下。第二引证证成论主如灯焰义。然大品经具云。须菩提白佛言世尊菩萨为用初心得菩提。为用后心得菩提。初心不在后心。后心不在初心。心法不俱云何善根增益能得菩提。佛反问言。譬如然灯为用初焰燋炷。为用后焰燋炷。须菩提白佛言。世尊非初焰燋炷。亦非离初焰。后焰亦尔。佛问须菩提。炷为燋不。须菩提白佛言。实燋。佛合喻云。菩萨不用初心得菩提。亦不离初心。后心亦尔从初发意行般若具十地得菩提。经已分明。况论释云。佛以甚深因缘法答。所谓不但初心得。亦不离初心得。所以者何。若但初心得不以后心者。菩萨初发心便应是佛。若无初心云何有第二心第三心。以初心为根本因缘。亦不但后心亦不离后心者。是后心亦不离初心。若无初心则无后心。初心集种种无量功德。后心即具足故能断烦恼习。得无上菩提。合喻准法。此中灯喻菩萨道炷喻无明等烦恼焰。如初地相应智慧。乃至金刚三昧相应智慧燋。喻无明等烦恼燋。亦非初心智焰。亦非后心智焰。而无明等燋。成无上道。彼既云非初不离初等。则非唯但取相续之义故。故论云甚深因缘。又彼经中法喻影略。法说得菩提。喻说断烦恼。二义相成同故引证。疏涅槃二十九等者。然涅槃云念念灭者即是空义。由念念灭是无性故。不同小乘何以得知。彼经初师子吼问云。众生五阴空无所有。谁有受教修集道者。佛便以此经答云。虽念念灭而有修道。明知念念灭即是空故。义符今论性相双明。疏上诸经论皆显性相无碍无断之断下三结成正义。于中此上疏文结前。又今经论下。重结正义。谓非唯无碍。而又相成。前则事不碍理。理不碍事。性相双存。今则依理成事。事能显理。亦含双夺疏因缘故无性等者。即中论云。若法从缘生是则无自性。若无自性者。云何有是法即缘生故空义也。次云无性故因缘者。即中论云。以有空义故一切法得成。即无性故有义也。疏若云初念则能断后念方究竟下。第四结弹古义。即远公解。前解经云治必阶渐非定始终。故云非初亦非中后。正论其果断在穷终。不得说言非初中后。今乃据果反谈昔因。因时不顿是故说言非初中后。下释论言非初智断亦非中后。云非初智独断。中后亦然。通取三时方能尽结。次释论。若尔云何断如灯焰非初中后。前中后取。不异毗昙一念有烧始终方尽治结同然。若依成实一念不烧相续方然。治结亦尔。若依大乘慧心明胜一念能断。但相续始终方尽究竟故。经说言念念具足一切助道。于一念中尚能具足一切道品。何有不能断除烦恼。但相续始终方尽究竟。是故今说前中后取。如义正知名之为取。释曰。此公虽明大乘慧胜。要明具足三时始终方断。故疏不依但依前为正义。约性相无碍。释云今依其义开为两关难令同彼毗昙成实。谓应问言。为初念即断。后念方究竟耶。为初念不断积至后念方能断耶。依初则同毗昙。依后则同成实。一念具足道品何所证耶。又但成于断惑之义。不知断而不断。不断烦恼入涅槃义。故结弹云莫失宗旨　　　　大方广佛华严经随疏演义钞卷第五十六　　　　大方广佛华严经随疏演义钞卷第五十七　　　　唐清凉山大华严寺沙门澄观述　　疏。上犹通实教下。第三结示圆融。如常可了。于中二。先正结圆融。后若具显下。指广从略。广如五教义分齐中。即是别章上已略辩。谓结弹同毗昙成实。即小乘断结义。引唯识文及具三时即初教义。正约性相无碍即实教义第五结成圆融中。正显圆教义。于无断无不断中兼顿教义。谓若无断者。一切契理故。无不断者。一断一切断故即圆教义。若云尚无有断何有无断。性本寂寥言亡虑绝说为断者。即顿教义。疏三句明三德者。即前体德圆备是涅槃之相。若别说者。法身是体。般若解脱是德。若通相说三皆。称德合为涅槃之体。故云三德涅槃。即对前解脱于诸趣。诸趣有三杂染。般若对烦恼。解脱对业系。法身对生苦。翻三杂染成三德涅槃。释此三德。疏文有三。先别释。后总结。疏初句即般若者。指经辩德。即非言辞所及也。言是观行相者。依论立名。然论无观行之言。依下结中云如是观故。立其名耳。疏无分别观下。取论意释。而论具云如是解脱。可同他音声观耶不也。云何观偈言非言辞所说离语言故。此论有三节。初反问辩非二云何观下顺问彰是三离语言故者。释是异非。今疏文有二。先取意正释。于中先辩。是后不同下拣非。后前云观智下拣滥。前即涅槃平等住。前云一等二际是观智相。谓以智决了生死涅槃二平等理。今即三德中般若。以行契实。余如前会。疏次句法身转依相等者。法身是举德异前般若是转依相依论立名。转是回转。先是无常。今皆常故转亦离义。离于无常惑业等故。疏谓转无常依下。以论意释。然唯识中转依有四。一能转道此复有二。一能伏道。谓伏二障随眠势力不令引起二障现行。此通有漏无漏二道加行根本后得三智。随其所应渐顿伏彼释曰六行伏惑是曰有漏加行渐伏。根本后得能顿伏故。论曰二能断道。谓能永断二障随眠。此道定非有漏加行。释曰。二道除有漏。三智除加行。论释除有漏有二义故。一有漏曾习相执所引。二未泯相故。论释除加行。云加行趣求所证。所引未成办故。释曰。取根本者根本正能断惑故。取后得者。后得虽不能断迷理随眠。而于安立非安立相。明了现前无倒证故。亦能永断迷事随眠。论云。二所转依此亦有二。一持种依。谓即本识。由此能持染净法种。与染净法俱为所依。圣道转令舍染得净。余依他起虽亦是依。而不持种故此不说。二迷悟依谓即真如。由此能作迷悟根本。诸染净法依之得生。圣道转令舍染得净。余虽亦作迷悟法依。而非根本故此不说。三所转舍此复有二。一所断舍。谓二障种真无间道现在前时障治相违。彼便断灭永不成就说之为舍。彼种断故不复现行。妄执我法所执我法。不对妄情亦说为舍。由此名舍遍计所执。释曰。实我实法自性本无。但对妄情妄似于有。今妄情断无境对心。假说此境亦名为断。由此道理名舍所执。诸有处言断遍计者义在于此。论云。二所弃舍。谓除有漏劣无漏种。金刚喻定现在前时。引极圆明纯净本识。非彼依故皆永弃舍。舍彼种已现有漏法及劣无漏毕竟不生。既永不生亦说为舍。由此名舍生死劣法。释曰。余有漏者。即二障余有漏善法。劣无漏种者。即十地中所生现行。圆谓圆满。明谓行相分明。异于菩萨未圆明故。此净八识非余有漏劣无漏依故皆弃舍。此则总释下。有二师义。一云此之有漏及劣无漏。与二障种一时而舍。由二障种有此二故。第二师云。无间道中断二障种。解脱道中方舍此二。由无间道尚是菩萨。犹有生死有所熏识未即是佛。是故皆用解脱道舍。论四所转得此复有二。一所显得。谓大涅槃虽此本来自性清净。而由客尘覆令不显。真圣道生断彼障故。令其相显得名涅槃。二所生得。谓大菩提。然论释涅槃有其四种。一自性清净。二有余依。三无余依。四无住处。论释菩提亦有四种。即是四智。至出现品当广会释。上所引论文已略具今当会疏。然本论释此文有四段。一反问辩非。论云。可如世间智依世间耶不也。二顺问彰是。论云。云何依。偈言出过于三世。三释是异非。论云。转依止依止常身故非如无常意识智。依止无常因缘法。四引经证成。论云。如修多罗中决定说。上具引论科释已竟。疏文之中亦有四节。而有开合。合初二为一。开三为二三。今初合论前二段取意略释。故云谓转无常依云出过三世。二从故此微智依常法身。即论释是。三论云非如下。即论异非上二开论。释是异非为二。四释论引证三中异非非即因中。于中二。先牒论。后此拣未转依时下。疏释论于中二。先总标。后无常意识下。解释。先释未转依时后释今为所转依。今初持种本识是无常因者。即唯识所转依中持种依也。以此能持而为因者。亲是所熏成名言种。二所持染净种子等。是无常缘者。染净即有漏善恶业种等故。言依此因缘起无常意识者。依种起现行也。此即第八种现俱为所依。前七转识等皆为能依。唯识约能持种但取第八为所依。种子等并为能依耳。疏今转无常识下。释今为所转依。即唯识论云。圣道转令舍染得净。谓在因中双持染净。今得圣道舍染得净即名转依。故此转者亦是舍义。疏中先释能依智。后释所依。今初然四智之义已见第一经初。而此唯二者成唯识云。平等性智相应心品。菩萨见道初现前位。违二执故方得初起。妙观察智相应心品。法空观品菩萨见位方得初起。已得法空无漏智故。大圆镜智相应心品。有义金刚喻定无间道得。有义至解脱道乃得初起。异熟识种金刚喻定。现在前时犹未顿舍。与无间道不相违故。非障有漏劣无漏法。但与佛果定相违故。金刚喻定无所熏识。无漏不增应成佛故。释曰。此意正明舍异熟识。方始转名大圆镜智故。成所作智相应心品。有义菩萨修道位中。后得引故亦得初起。释曰。谓第六意识后得引故。于净土中起五识故。论有义成佛方得初起。以十地中依异熟识所变眼等非无漏故。有漏不共必俱同境。根发无漏识理不相应故。此二于境明昧有异。由斯此品要得成佛。依无漏根方容现起。而数间断作意起故。释曰。言不共者。即不共眼根。根唯为眼识等依故。言必俱者。是俱有依。根识同时故。言同境者。即同境依根识共同缘一境故。此三名异俱是五根。皆三依中俱有依摄。所依眼等既是有漏故不能发无漏识智。言此二于境有明昧者。二即是漏及与无漏。无漏即明。有漏识即昧。十地五识既是有漏故。至佛果方成所依。俱有依义广如问明品引。今疏意取成佛时得故。此不言疏依彼本识。如来藏性真如法身以为所依者。二释所依。言真如者。即前唯识为迷悟依。圣道转令舍染得净。然其真如即唯识性。故彼论云。此诸法胜义亦即是真如常如其性故即唯识实性。今即于本识之中依真如性。又法性宗识相识性互交彻故。然于一识有二种门。一真如门。二生灭门。于真如门法身即是真如门摄故。经云。真如平等无相身。若生灭门中。法身即名如言藏性。如来藏性即是本觉。故起信论云。所言觉义者。谓心体离念。离念相者等虚空界。无所不遍法界一相。即是如来平等法身。依此法身说名本觉。然真妄和合名阿赖耶。凡夫但从妄识熏种圣智去妄。虽则本识未舍异熟。而其二智唯依真如法身常理故。论云。转依止依止常身。故疏论云如修多罗下。第四释论引证。于中二。一牒论。二是了义故下。疏释于中亦二。此句出意由是了义故经定说。疏涅槃经下。引经文于中又二。先正引二通妨。今初即南经第三十五憍陈如品。尔时世尊告憍陈如。色是无常。因灭是色。获得解脱常住之色。受想行识亦是无常。因灭是识。获得解脱常住之识。彼经次说苦空不净亦复如是。故说如来五蕴常乐我净。言其文非一者。即涅槃经第二开宗显德即说常住。如玄谈中已广分别。此经上下其文非一。疏问所依本有下。二解妨。先问。后若依唯识下解释。于中又二。先依法相宗言非自性常者。自性则凝然常。此约法身。报身名相续常。即止能依亦说名常。三者化身名不断常。应用不断故。疏若起信下。二依法性宗先引论。谓本觉是法身。始觉是报身。既云始觉同本觉。无复始本之异名究竟觉则二常无别。生公亦云。真理自然悟亦冥符真既无差。悟岂容易不易之体。为湛然常照等并如前说。胜鬘经云。一切法常住者。若别说三身。如来妙色身世间无与等无比不思议是故今敬礼则说化身。如来色无尽智慧亦复然。即叹报身。一切法常住。即叹法身。是故我归依。总叹三身。既云一切法常住则上二身岂非常住。亦同法华世间相常住。世间尚犹常住三身岂得无常。疏三其相如虚空即解脱相者。先举经立名。二从不同声闻下。释显其相亦取论意耳。论亦有三。一反问辩非。云可同声闻缘觉智。有障解脱耶。不也。二顺问彰是云。云何解脱偈言其相如虚空。三释是异非。云无一切烦恼障碍故。释曰。烦恼即法华云离诸苦缚名得解脱是人于何而得解脱。但离虚妄名为解脱。其实未得一切解脱。未脱所知有三余故。今脱二障故不同彼。疏三德之义已见上文下。第三总结三德。于中二。先总结三德。第二别说转依前中总指云见上文者。即问明品。然下出现品复当广明也。疏然圆满在佛下。约位分别。即天台智者意。约圆教六即以明。一理即三德。谓一切众生平等共有即三杂染。烦恼即般若。结业即解脱。苦报即法身。迷成三杂染体即三德。二名字三德。谓于圆理。若因若果。解了分明。三观行三德。三德圆修。障无不寂。理无不照。寂照双流彻见心性。又一空一切空即是般若。一假一切假即是解脱。一中一切中即是法身。四相似三德。谓六根清净身如琉璃照法实相业系不羁。五分真三德。如初发心住得如来一身无量身说法智慧所作自在。六究竟三德。即是如来。今此即当分真三德。今云圆满在佛即究竟三德。十住开发即是分真。此中约因即言分得。亦分真也。从十住初心直至十地皆名分真故。所依果海即等究竟。疏转依亦尔下。二别会转依。即唯识第十释四转依之前。先云如是菩萨于十地中。勇猛修行十种胜行。断十种障证十真如。于二转依便能证得(二转依果即菩提涅槃)转依位别略有六种。一损势益能转。谓初二位由习胜解。及惭愧故。损本识中染种势力。益本识内净种功能。虽未断障种实证转依。而渐伏现行亦名为转。二通达转。谓通达位由见道力通达真如。断分别二障粗重。证得一分真实转依。三修习转。谓修习位由数修习十地行故。渐断俱生二障粗重。渐次证得真实转依。摄大乘中说通达转在真六地。有无相观通达真俗。间杂现前令真非真现不现。故说修习转在后四地。纯无相观长时现前。勇猛修习断除粗重。多令非真不显现故。释曰。通达真俗者。以有相观通俗无相观达真。言令真非真现不现者。入无相观真现非真不现。出观真不现入有相故非真现。言后四地多令非真不显现者。常在无相观故多不现。由杂烦恼未名清净。则非真犹现故有多言。论四果圆满转。谓究竟位由三大劫阿僧企耶。修习无边难行胜行。金刚喻定现在前时永断本来一切粗重。顿证佛果圆满转依。穷未来际利乐无尽。五下劣转。谓二乘位专求自利。一厌苦欣寂。二唯能通达生空真如。三断烦恼种。四证真择灭。五无胜堪能。六名下劣转。释曰。上有六义故称下劣。六广大转谓大乘位。为利生故趣大菩提。生死涅槃俱无欣厌。俱能通达二空真如。双断所知烦恼障种。顿证无上菩提涅槃。有胜堪能名广大转。此中意说广大转依舍二粗重而证得故。问曰。何以不取果圆满转。释云。对菩萨说是以不取。意明上皆约位不出后二大乘小乘。小乘不取故唯取第六。今疏文中但不取小乘。及损势益损势益能但是资粮加行今辩地故。疏此不同相由得前同下。第二总结会通。于中二。先结会同义。后论中下但结不同。今初应有问云。若解脱如空则本来无碍何异同相。故为此会同约体空。此约契空悟本无缚名真解脱。故云由得前同成斯不同。彼能成斯。斯能显彼。能所不一也。结不同中但结五句者。解脱是总于诸趣是脱处。故不结之。言谓如是观而观等者。谓应如是契实而观。莫作余不契之观。而云等者等取依止解脱。谓应如是依止于常。莫依无常应如是双离二障解脱。莫同声闻。言后三对妄显真者。一般若云。不同声闻依声而悟。二法身云非如无常意识智。依止无常因缘。三解脱云不同声闻。犹有智障故牒于真以结此三。令依于真不依于妄故。亦可后三即涅槃故。前二不离三故已如上说。论中此后会六相云如是说已。于中自体空是总。三种智空是别。释曰。此会同相。论又云解脱是总。五种解脱是别。释曰。此会同不同相也。但会总别同异成坏略可知故。疏第二一偈类地行微等者。然远公复云。后之三偈以佛果法类显地实。意云。前二涅槃是佛所行故难。言说类于地实亦难。说闻虽有此理前之四偈曾不说于佛果之相。但指涅槃菩萨得者。是佛所行之涅槃故。故今疏云以上地智。类显地行为甚微妙。故论释行云。谓是檀等非地实故。疏中二。先总科。后初中下牒释。释上半中三。初出偈意。次寂即同相下别释。三何不直说下。征释可知。释下半所类中五。一正释。二举论。三言境界观下。疏释论。四设地是体者拣滥。五将此地智下。重释论。四中正拣远公所类是其地实。以前论言地者。境界观。疏作加行观释故今纵之云。设令地是地实。境界观非是加行。是地实者。意取地实所起之行。非取地实。故论云行谓同行以其地实即是证智。同彼檀等差别行。故明知取行耳。疏第三一偈寄对彰微者。文中二。先总显意取对。即闻思慧。等取报生识也。后初句下随文牒释。四句三节中二合故。初句有三。一取意正释。言起即加行后得者。此二为能起。证智一字即是所起。二皆观如。如亦能起故云并为能起。二故论云下。以论释前加行后得之言。何观是加行何同行是后得。三此即前偈下。疏释论文。然论但牒问云何观等。而无别答。今疏即指偈之论释观及同行。从皆言何下。正示答相。即随地加行等起证智故。其论此智字前疏已释。疏后句明下。释第三句。言故法华中以说为门者。彼释诸佛智慧甚深无量。为证甚深。释其智慧门难解难入。为阿含甚深。阿含即教法。生公云。夫知智在说说则为门。非唯智不可解。门亦难了。了门则达三非。三非难解如何皆以说为门也。疏第四一偈喻者。疏文有四。一拣喻体。二随文解释。三结叹胜能。四对前拣异。今初一同前文风画之喻。疏论云下。二随文解释。于中二。先释喻相。后释合相。前中二。先举论后总显喻下。疏释此下更有论云。何以故虚空处鸟迹相。不可分别。故非无虚空行迹。今疏但义合影在合中。疏此中迹处下。释合相。于中二。一依论正释。二取意展合。前中三。初总合空迹。二何以不说下。合上不可说其长短大小等。三上明粗相下。合上非无。于中二。一正合非无。二又以空摄迹下。空迹互显非有非无。疏若欲开鸟下。第二取意展合。于中三。一展成三事加于鸟故。二若更开下。展为四事开空为二故。三若以迹喻证智下。例前以释。亦有四义。然向四者。一太空喻果海。二迹处之空喻证智十如。三空处之迹喻地相。四鸟喻言教。而迹不喻证智。今例风画。迹喻证智。则应云一太空喻果海。二迹处空喻十如。三空处迹喻证智。四鸟喻言教。地相皆教道故。言如风画中辩者。已上空中风画例同今迹故。然彼处本论但以风画喻阿含。所依之空喻证智。然其阿含约言教说。次下疏云。若将二喻喻所诠者。仍有两重。一以风画喻地相。所依空喻证智。二以风画喻地智。所依空喻果海。今正例第二意然。其风画三遍用之方成四事。一喻言教。二喻地相。三喻证智。兼所依空喻所证十如。四太空喻果海为四。然其风画离于空中风画无别风画。如鸟异迹故风画处空之画以喻地相。画喻能诠也。疏以斯鸟迹下。第三结叹胜能。疏此中鸟迹下。第四对前拣异。于中三。初引论征起。二论云下举论正答。三此意云下疏释论文于中二。先释二喻别意。后若以著心下。引论释取著之过。于中四。一正出五失。论主但有五名。疏中一句举名。如云一不正信一句。释论如云以其随言解不称实故。下四皆然。于中通有三节。一正出五失前二违行。次二违人。后一违法。二意令下。总显文意。三今人下。结弹异释。云言今人者非对古人。但谓如今有人耳。四故叹难说下出体。举五失之损翻成五德。故言五德者。一者正信。二者勇猛。三者正说。四者顺佛。五者重法。疏今初言三成就义者。疏文二。先彰名意。后方释文。前中四。初释名。二辩位。三就文辩定。四解妨难。今初亦二。先释名。后解妨。今初若粗相分别即闻思修慧为三。若细辩相修慧有二。真修为第三。缘修属第二。前二不似正证下。后解妨。兼释通名。谓有问言三种成就并非义大。何以第三独拣义耶。答意可知。从当分下。重复通难。谓有难云。若皆是因何名成就。释云。当分说成。非对因说以为成就。以获得释成就者俱舍云。得谓获成就。故即以此文便释通名。名三成就。疏此三地位下。第二辩位。远公名为约处以定。疏意云。十地皆有三种成就。初地三成前二在地前。余皆地上。故云初二容在地前。若远公意总有二意。一假寄处因。此有三义。一寄种性。种性种子成立。因成就大相顺彼故。二寄解行。解行起修。趣入出道。因渐成就。相顺彼故。三寄地上。地上德成就教说修者相顺彼故。二约实行处说大同疏意。以后义要当但为后解。疏问慈等闻等下。第三就文辩意。慈等等取悲愿力。闻等等取思及修。疏若尔上三渐次下。第四解妨。于中三。初蹑迹为问。二彼从所表下。正为会通。三故上论云下。引论证成在文易了。然此解妨即是远公对前辩异同。其问意云。此三成就何异三渐次。释云。初因成就非三渐次因。二其因渐成就是三渐次体。即前三中观渐次也。皆是闻思修故。三其教说修成就所有观修。是前三中证渐次。此说证智为观修故。其满足修是前三中修行渐次。渐说彼中真修所有教行为满足故。今之疏意并不用此。其因成就及因渐成就皆观渐次。以通诸地皆悉有三因成就即是地加行故。三种成就望于后地皆是加行。望于前地即是后得故。满足观修亦后得摄其证渐次但是深义。前七偈明为不可说故。此说分无证渐次故。今对前以通妨难。然其此义不合傍叙。恐后人不知疏意。故对辩之。疏已知大意下。第二释文。于中二。先结前生后。后因成就大即初二句下。正释初一可知。释第二成就中。言闻思等次第者。释渐字。从闻生思从思生修故云次第。从乃至能成就出世间智因故。者即释因字。前因成就是闻思修因。今云因者是出世智因。疏三圆满下。释第三成就。疏文有六。一标名总科。二释二修相。三总结示。四假喻明。五引例释。六正解文。初一可知。疏真修位极下。第二释二修之相。疏意可知。远公云。满足修者。即真实教道真心之体。随顺集起法界行德。故云满足修。下释论中云。真德之中教行满也。观修者即真实证道真心之体。本随妄隐。今隐对治离妄渐净。始净之心内照法界名为观修。下释论中云。真德之中证心明也。此公意以教为满足。以证为观修。今疏小异。满足则是教道之修。观修亦属教道。教中似证故称为观。则以能显为满足。所显为观修。以未息修不得名证。疏初即称性寂然下。第三结示。疏犹莹下。第四喻显然亦分喻。对前称性寂然即是全喻。对满足教道犹是分喻。但取二修同时。似正证义耳。疏此二种修下。第五例释。于中三。初举能例。二修如于下。次明所例。则二修如等觉。正证如妙觉。亦如七地修无功用未名无功。八地报行方得斯称。后诸有智下结劝。疏文中虑即下。第六释文。于中二。先依今经释。后依论经释。前中言心即真修心体者。谓所证心体恒沙性德唯是真智方能行故。疏若准论经下。第二依论经释。于中五。初总出论意。二故论经下引论。三此明闻思下释论。四次便引偈下重牒论。五此明函盖下结示。疏次观修者下。即经是境界难见可知不可说也。疏中有二。先正牒释。后既难可见下通妨。妨云。既难见闻何不义大中收。后而随修下会释。疏佛不随喜者亦名违法慢心。谓若自说不承佛力言多乖理。不顺圣心故佛不随喜。疏地法为所入者。即当经文如是二字。证智为能入者。论云。此所说地法众生以智入。疏若事若理无不具者。以所入如来藏中恒沙佛法此知理也。事者即因分之行解也。疏身正恭敬待等者。若别释者。形虔曰恭。心重为敬。然实恭敬通于身心。是故疏云心敬则身必恭。论云身正恭敬等。恭谓恭谨。敬谓敬重。由心恭敬则身恭敬。尚书云。恭者恪也。敬者恭也。故二大同。有释云。貌多心少曰恭。心多貌少曰敬。故从多分配于身心实即通也。心正恭者。敬善法故。若于邪法虽复恭敬而非正也。由恭敬故便决定求。即此求心亦名敬相。待有二义。一者停待待我当说故。二者当待当者对也。将恭敬心当对我说。疏无谄无憍慢者。谓胜我者则谄其心必下。劣我者憍慢其心必高心无高下故不谄慢。易云。上交不谄。下交不黩。辩必然之理不改其志操亦斯义也。疏次二句对法彰已善说等者。疏文有三。初科经。二文虽三节下解义。三云何相应下随难别解。二中然论一时总征云。一示现何事。二以何事。三云何事。四依止何事。次重牒其问以对经文。更无别释。今疏取意便牒。便释四重。释中初重有二。先问所谓下。答即果分地法为所显示。故云胜上地法。下之三段文皆有四。一义释问意。二故论云以何事即引论证。三答云下义释答意。四故经云微妙音者。引经证成。斯则经答伏难。论假问起。疏先释义后方引文。此释第二下三句例知疏为依出世善字者。妙音是声善字是名句文。文即是字为名句依故。但云字则四法备矣。上风画喻中云说者以此二事说。听者以此二事听。疏一随方言音等者。随诸方土梵汉等异。二字句等即教与理相应。疏又与能诠等者。上明说人与教相应。复与理相应。理即所诠。今明但称能诠。居然合理。若乖能诠即违理故。三事即声字譬。疏第三示说分齐下。疏文分四。一标大意。二半偈之中下。对经会论。三于中上句下牒经解释。四然因果二分下。释因果义。于中二初总辩顺违。后申正义。前言古有多释者。有云。十地有二义。一约教所安立。十地法门在闻者识上。以义显现名为因分。因此表离言之义故。二者正诠十地证入。十地正行离诸言教。所安立相说名果分。由此因分言所表故。是故因分可说。果分不可说。释曰。此释理似可通。而因分义成果义不显。又似影像教则可说。本质教则不可说。有云。于一证智不坏相边。可言说故名为因分。相即无相言教不及边名为果分。故此二分非一非异。释曰。此解则似下文不说无相。又唯约一证论说不说。教行不言故。又说与不说纵许得成因果不显故疏并略之。疏直望论意下。第二申正义。于中二。先总彰大旨。后更以义取下。开章别明。于中二。一唯约十地。二通佛因果。前中有总有别。别中诠表相对。文有四节。一正释义。二如初三地下指文。三令众因此下。释因果名。四斯皆证智下。明说不说门。疏二约究竟佛果下。通第二佛因果。文中三。初正明。二解妨。三拂迹显玄。初中亦三。一总指。二谓即此下显相。三是则迹处下辩可说不可说。果海绝言易故不明。疏问上论云下。第二解妨。先问即刊定记主难师。后岂不下答。答中即今疏扶昔大义。于中二。一总呵既冥同果海岂非地摄有能所同因果非一。既曰冥同则因果非异。非一非异为真地智。二故上论云下引证。略引三文。一即示说分齐中。释成寂灭佛所行偈。二又上加分即加所为中。自利总句经云。欲令汝为一切菩萨。说不思议诸佛法光明故。论释云。不思议诸佛法者。是出世间道品。明知地智即是佛果法。三引地影像。经证中曲分为五。初正引。二是知论主下结示。三有云下刊定重难。四大海十德下疏引喻反质。五明知下结破。疏又且依一相下。第三拂迹入玄。如前二大说分齐竟。第七说分。疏又请分生其正解等者。上一来意约法以明此之一意。就益以辩。又前约相实相对。此约解行故二不同。疏二释名下。疏文分四。初一正释。二以上请分下。通违妨论云。初地所摄有八分。说分属初那言通十故为此通。疏又初地下。三通展转难。谓有问云。既言初受总名。何以更立校量胜分故为此通。四又论家下。总相会释余如品初。疏此有三义。一得位等者。诸解虽众唯识委具故先引之。谓既断异生之性。便获圣人之性。以成圣位下。二拣异二乘。二拣唯证生空。三拣唯能自利对于二空故云具证。然准摄论二利亦云初得。则以初冠下三皆初得。疏此唯依第三成行义说者。于自利中亦摄初二在文不显故云一义。疏出世间心即是圣位者。亦含二空故能出世。亦以文不显故属一义耳。疏三所断障等者。于中三。初总标。二谓二障下明断障。三明断愚。二中先举唯识释。后此言异生下引梁论辩。前中意明。依分别障种立异生性障。分别拣于俱生种拣现起。分别之言此言犹漫。而本论云。凡夫我相障。知是我执故。下二愚名执著我法愚。彼论释云。虽初地所断实通二障而异生性障意取所知。说十无明非染污行。疏上来就能起下三释断二愚。文中三。初以义生起。二由斯初地下引论正释。三断义如前。下结示断义。二中言断二愚。即是现行及彼粗重者。彼论释云。显彼二种。次文释云。或二所起无堪任性。如入二空说断苦根。所断苦根虽非现种而名粗重。此亦应然。彼粗重言例亦应释。疏四所证理等者。文中有五。初对前生起。以断障证如义相顺故。由前在凡二我之执不见二空。若证二空彼障随断。故斯断证二义相成。二谓此真如下引唯识释。三梁摄下会其异名。四意明下双释二论。谓一切法本是二空。故云遍满等。非别有如来遍诸法。五此地最初偏证遍满者。为遮伏难。谓有难言。下之九如岂不遍耶。岂复非是二空所显故。为此通意明遍行之如。是如总相下之九如。随德别立。今当初得得于总相以受别名。疏二约所成者。大愿昔发至于初地。能如愿作故称所成。复名为行。疏信等十者。即净治地法文在行校量中。一信。二悲。三慈。四舍。五无有疲厌。六知诸经论。七善解世法。八惭愧庄严。九具坚固力。十供养诸佛依教修行。疏然上诸下第二总相圆融。于中四义。对于三四五六。四门来意一门但明次第不离下六释名。通从三四五六得果。一种非正地法。故但对四。疏第七释文。文前更三。一依经科。二依论科。三对前相摄。今初亦三。初正科二。故慈氏下引证。先引瑜伽。二引仁王。仁王即观如来品。文云。般若空故菩萨亦空。何以故。于十地中地地已上文如疏引。三而论下会今论文。疏今且依论下二依论科分二。先正科。后初云住下疏释论。其释名分。最后释者。义通始终。故疏然十地中。既三心齐证。下第三对前相摄。疏今初住分下释疏文有四。初一曲科。二初谓深种善根下疏释。三瑜伽下引证。彼云。菩萨发心因四行相。一者何相发心。二者何缘发心。三者何状自性。四起何胜利。即此四段也。四又此四下会三菩提心。即起信意。前十住品已广分别言。又此四段各含三心者。向就增胜各配其一。一者深心即乐修一切善行故配依何身深种善根。今有集白净法。即是直心。慈悲现前即大悲心。二直心正念真如法故配为何义以求佛智。同念真如故。今有救一切世间等。即是悲心。为净一切佛刹。即是深心。三大悲心。救护一切苦众生故。故配以何因大悲为首。今有智慧增上故有直心。善巧方便所摄故有深心。四有何相总。则具上三心故得入位。今别说者。生如来家是直心相。得菩萨法即大悲相。住菩萨处即深心相。余可例知。疏别有九种集。下疏文有三。初别释二。然小乘下随难料拣。三已知总别下六相圆融。今初先科后释。释中前二皆言眷属者。慧为正道。戒定助道。故疏谓依闻思彼若明若义等者。以前之五集明四善根古来诸德皆云权教。似小拟议立四。华严即无。然华严正约四十二位。文无彰灼。四善根名论无释文义旨含有。是约五位收摄之义。且十地皆有十句加行。起十种心。此心未满犹属初地。满成二地。二地加行十心未满。属于二地。满属三地。下七皆然。未知初地亦起十心。十心已满即入初地。未满属何。例于下九即在地前回向会竟。既非回向。当属何人。为加行位理极成矣。又上深种善根之人。地持判属胜解行人。有如是心。即入初地。明知未具是地前也。彼依四位明义。初一即胜解行人。始从十信终至地前。余三即是见修究竟同于唯识。又依十二住。亦以地前为第二胜解行住三即极喜。明知加行胜解行摄。然判地位总有十门。广如十住。今约五位。初地加行属加行摄。况论释十句。前五约闻思修等。第六方名净心集者前为加行。文理更明。虽局初地而以地前望于地上。即为十地之加行也。故于十地总有三处。总集方便。谓初地。八地及与十地。然初地方便复有二种。一收三贤。皆为趣地之远方便。二者取四加行。为近方便。三贤别会已广说竟。今为加行于理无违。复有人言。此中十句唯属初地。四加行位总属十地。斯人不晓。唯识论文云。为入见道复修加行。明知即是初地加行。故四加行义通于总别。勿复粗心。言四加行者。唯识第九偈云。现前立少物。谓是唯识性。以有所得故。非实住唯识。论曰。菩萨先于初无数劫。善备福德智慧资粮。顺解脱分既圆满已。为入见道住唯识性。复修加行伏除二取。谓暖顶忍世第一法。此四总名顺决择分。顺趣真实决择分故。近见道故。立加行名。非前资粮无加行义。释曰。决择是智。即择法也。决拣疑品择拣见品。疑品择而不决。以犹豫故。见品决而不择。非正见故。今此具二决择即分论暖等四法依四寻思四如实智初后位立标也。四寻思者。寻思名义。自性差别假有实无。释四寻思也。如实遍知此四离识及识非有。名如实智。何故名义各别寻求名义自性及与差别。即合观察问也。名义相异故。别寻求二。二相同故合思察。次论别释四相文云。依明得定发下寻思观无所取。立为暖位。此位中创观所取名等四法。皆自心变假施设有实不可得。初获慧日前行相故。立明得名。即此所获道火前相。故亦名暖。释曰。明得是定。寻思是慧。故云发也。下发皆然。次论云。依明增定发上品寻思。观无所取。立为顶位。谓此位中重观所取名等四法。皆自心变假施设有。实不可得。明相转盛故名明增。寻思位极故复名顶。次论云。依印顺定发下品如实智。于无所取决定印持。无能取中亦顺乐忍。既无实境离能取识。宁有实识离所取境所取能取。相待立故。印顺忍时。总立为忍。印前顺后立印顺名。忍境识空故亦名忍。释曰。忍有三品。下品名印忍印所取无故。中品名乐顺。乐无能取。顺修彼故。上忍名印顺。印能取无。顺观彼故。故论云。印顺忍时总立名忍。印顺俱定名印顺定。忍即智也。次论云。依无间定发上品如实智。印二取空。立世第一法。谓前上忍唯印能取空。今世第一法二空双。即从此无间必入见道故。立无间名。异生法中此最胜故。名世第一法。下论总释云。如是暖顶依能取识观所取空。下忍起时印境空相。中忍转位于能取识如境是空。顺乐忍可。上忍起位印能取空。立世第一法。双印空相。皆带相故未能证实。故说菩萨此四位中。犹于现前安立少物。谓是唯识真胜义性。以彼空有二相未除带相观心有所得故。非实安住真唯识理。彼相灭已方实安住。依如是义故有颂云。菩萨于定位。观影唯是心。义想既灭除审观唯自想。如是住内心。知所取非有。次能取亦无。后触无所得。释曰。此偈初二句暖位。次二句顶位。次二句下忍位。第七句中忍。合前三句为上忍位。其世第一住时促故。此偈略无。末句见位。但观上来唯识论文。四五二集释然自解。疏言治诸蔽漏者。按唯识论。但是伏位。故次论云。此加行位未遣相缚。于粗重缚亦未能断。唯能伏除分别二取。违见道故。于俱生者。及二随眠有漏观心有所得故。有分别故。未全伏除。全未能灭。释曰。今约伏故云白净耳。又上疏言欲集闻慧及思慧等者。彼论次云。此位菩萨于安立谛非安立谛。俱学观察。为引当来二种见故。及伏分别二种障故。非安立谛是正所观。非如二乘唯观安立。释曰。上皆闻思也。又上疏云定谓四禅者。彼论次云。菩萨起此暖等善根。虽方便时通诸静虑。而依第四方得成满。托最胜依入见道故。唯依欲界善趣身起。余趣厌心非殊胜故。次论云。此位亦是解行地摄。未证唯识真胜义故。释曰。即顺摄论。唯四位义也。疏六净心集即善净深心者。上牒名指经。从以得出世正智。即是论释从于所缘下疏释经。前加请分皆已广明。疏七广集者。明护小乘发意旷兼。故名广心。起心殷重故名为深。信解大因求大果故名为大心。慈悲现前。疏释论名。谓多行下即是论释。疏然小乘下第二随难料拣。即是后三。应有问言。何以护心双约二利。护行唯约利他。故为此通。又约自利多同前六。故疏中慈依苦苦等者。然其慈悲略有三义。一别。慈能与乐悲能拔苦。二通。故三地中释慈心广大无量云。广者与欲界乐。大者与色无色界同喜乐。无量者与不同喜乐。经文后三无量例同于慈。更不见释义。当同与乐也。又彼地中依苦众生故入慈悲无量。即慈亦拔苦。今此则二皆拔苦。慈心粗拔二苦。悲心细拔行苦。疏中文二。先顺论总明拔苦。后又明与乐下显二通义可知。疏总云佛智等者。上句举经。谓无上智。即论总指其体。知断证修故。论别显其相。谓知苦断集。证灭修道。苦是报法不可言断。但可言知以令生厌。集则可断。灭是理法但可云证。道是心法可以进修。言约无作四谛者。此疏释论拣非权小。如四谛品言修究竟故者。释妨。恐有问言。既是佛智何得有修。通意可知。疏此智差别下别中九句。一问记业。记即答也。二拣异菩萨者。皆穷尽故。三中平等。有其二义。一二无我理生佛平等。二令众生平等皆证。五中救摄因者。由慈净嗔。能用四摄。广利乐故。从第六无余智下四句经文约五无量界。谓六即众生界无量。七即世界。八即法界。及调伏众生界。九即调伏加行界。如文可知。六中言佛眼观众生者。四眼九眼入于佛眼。皆名佛眼。无余亦有二义。一遍观众生尽无尽故。二以十眼委照性相心行等故。七中言论经阙于净刹者。论云。七无染佛智。一切世间无障无染。自然应化。今信作业智心无碍。如经得一切世界无障净智故。释曰。经无净刹释有净义。即净刹无染心解脱故。化往无障。慧解脱故。今经亦令众生但生信乐而无染著。八中穷尽心行方善调故。九中初举论。法轮即是下疏以经文会论所释。疏。二总结发心中疏文有四。一略释。二而论下辩论释。三前指于此下辩论指文不同前。即指此结文。欲以后摄于前。此则指前总句。欲明以前摄后。总之与结皆是总义故。结云总摄别故。四又但云生心者。释通妨难论有二问二答疏亦两节。一问云。前求佛智。何故唯云生如是心。不云生智。故今答云心是总故已摄于智。知断证修二亦摄。下亦有问言。别有诸德。何故但云生如是心。答云心亦是总总摄诸德。故不别举助道等法。亦应问言。心既是总摄于知断证修。何故前文不求佛心。有二义故。一前是所求。此是能求。故二果位智强心不可知故。疏明以何因生如是心者。此是论文。此中疏文问意梢略。应云第三以大悲下明以何因。次应更云。谓以何因生如是心。今以先科文便释意耳。从意云下疏释论文。引于二经。成立论意　　　　大方广佛华严经随疏演义钞卷第五十七　　　　大方广佛华严经随疏演义钞卷第五十八　　　　唐清凉山大华严寺沙门澄观述　　疏。十句文下释文不释总句者。有二意。一以下别成总义故。二者前生起中已显意故。谓菩提心依于大悲为根本故。亦即瑜伽四因之中。大悲因也。疏一增上。大疏文有八。一标名。即经智慧增上智导前悲所以先辨。二细行苦下论释名。细智现前故名为生。三谓若了下疏反释论。四文论释智慧。别释二字。皆先举论。此约下疏释。五复是一门下双结智慧。以智慧名有通有别。通谓分别名慧。决断名智。此义虽别而通事理二。别有二义。一了事名智。如第十度。了理名慧如第六度。二者如今疏文。六自相下牒论解释。七念生下出经论意。不知三界皆苦及苦性相故。八其逆顺下指难。在下二善巧等者等取方便所摄也。四摄释所摄。曲巧释善巧。随宜释方便巧用四摄。随物所宜故。疏三最上下。下取深心所持从。谓向发下是论自释。然论经云。直心深心淳至故。论意以深直是别淳至是总。故标为名。谓深则悲行深重。直则正念真如。悲智相资能尽生界。故云淳至。淳至即最上。然经深心有其二义。一以乐修善行为深。深即重义二契理为深。深即直心故。第二地初有十深心。论经名直则知深心已摄直心。疏四无量大下。此下四大皆明胜进。此谓虽摄佛智亦为利生。疏五善观等者等取下经。具云善观察分别勇猛力智力无碍智现前。论经云善决定众生力智力。论云五者。决定大上妙决定信深智胜对治。今疏开经成三决定。复以无碍智该于上三。即展演经论。六中有名无释。论释云。随顺菩提正觉。即佛自然智。前疏频有故略不释。七中先举论。后大包下疏释就经第四有何相。疏以得出世间圣道故者。圣道是福利正体故。论为总。别有八种过。疏文有三。初依总开别。二入位过下随别解释。三总结不相似。二中前七自分后一胜进。一入位过中先举论。后瑜伽下引证。正性离生是出世义。谓如世人下上即论文。此下疏释。所证即是真如故。摄论云。真如为家。契会为生。前约入位。此约入证下引梁论明生家亦胜。疏子相似法大乘行生故者。上即论文。谓大行下疏释大行。即助道行也。疏道过经有二句。前一句拣异地前。下句明是地上。喻拣可知。引梁论。杀生等即世间道。道即因故。论云。四者道过。世间道不摄。出世间道摄故。异生道相似法故者。谓世间不摄是初句。出世间摄故是下句。异生道相似法者。喻谓人道异于三恶之道。疏中喻文义已分明。五法体过。初至自事。皆是论文。论下云自身体相似法从。若无大悲下疏释论意。义已明显。六论云六者处过。不舍世间方便。不染善巧住故。处相似法。会疏可知。七业过。论云顺空圣智生命相似法故。八毕定过者。大心坚固名为毕定。论云。佛种不断究竟涅槃道。成就相似法故。会疏就经文并可知。疏论云。如是示现下第三总结不相似显成过义。先举论从显与地前下疏释。然论此下更云。如是次第。家不相似。种性不相似。道不相似。体不相似。处不相似。生业不相似。成就不相似。如是说住此地中。是名为住。如次经云菩萨住如是法。名住菩萨欢喜地。以不动相应故。释曰。此论次第别结皆有不相似言。则知十句不似地前。从如是说下释于结文。乍观此论。则似唯取第四段为住如是法。以揽前三成斯相故。故全收四以总该别。皆有烦恼无烦恼异。释名分此中论有生起云。已说住义。次说释名。云何多欢喜示名欢喜(此问得名)以何欢喜(此问喜相为身为心下答具二)此地中菩萨欢喜。复以何念(此问喜因)初说十句(此答喜相)后说二十句(此答喜因)释曰。上论疏已摘用故不并举。恐寻论者怪不见文。故此具出。疏总有三喜者。论主但云欢喜者。名为心喜体喜根喜。疏便开释。但直下彰名据其体性。即是下九此是论主摄别入总。谓下九中前六。自利喜行之体。后三化他显于喜能。前中初二敬之与爱。是喜行心。非正喜体。今摄入总名为心喜。次三正是喜心之体。摄之入总名为体喜。后一明其喜行功能。出生之义说以为根。摄之入总名为根喜。备此三喜故名多喜。今虽直释。至下别中结归此三。言三根喜。由前心体欢喜内充者。心即初一。体即第二。二皆为内。然五受明义。在五根为乐。在意地为喜。二禅心喜亦名为乐。此地身乐亦名为喜就通义故。轻安之言即是善数。亦轻安乐。调畅之言即是受乐所以结云故此喜者亦名为乐。疏又内及观心下。重会前三拣异凡小。观心是初内通前二。谓双证二空离忧喜相。名为无喜。冥契寂静唯证能知。故云之喜。二禅喜相。三地当知。疏一敬喜别九喜中。已如总中之科下。疏便结之。今初尊敬三宝名为敬喜。由证同体信不可坏恭敬转增。然总具下九故名为多。当句言多复有何义。遍敬三宝即是多义。余可类取。疏上二即喜行下结成总中心喜。次三即喜之体相者。即总中体喜。疏前觉后悦义甚。次第者。论经先庆喜。但心自觉胜于地前。次调柔喜离诸矿强。是故身心悉皆适悦。后踊跃者。遍益逾前故名踊跃。是为三句。作初中后之次第也。疏此一喜能者。喜行成就能摄菩提。故名为能。此与念当得喜有何异耶。答念当逆念当果。此念念之自能。故不同也。疏下三化他。即口身意离三业障。故下论云斗诤于言中等。论义通于自他。问此等解释唯约自行。又此三句。初句自他无扰。次句不恼于他。后句不为他恼。疏今初。初句总下疏有三门。一总别分别。二若别显义相下义类分别。三又上十句。初佛下三宝分别。二中因果人法。即有四门。疏且分二。先果后因。疏于中更有总别者。此中之总望前为别。望后为总。即亦总亦别。疏别中六句次第显前菩萨行。则以六句为能显。菩萨行为所显。以别显总故。即显示之义。于六句中自有能所。初一行体为所显。余五句能显。亦是别明显相。此则显理之教义。其次第之言两向用之。初一佛次法后菩萨。今菩萨行等故为次第。二于后六句初体。后显六句次第。疏余三利他皆法云之行者。故论释菩萨地尽竟便云此中余者。约教化法故等。则显余三。是菩萨地尽中事也。疏亦可后三下。然论云此中余者。故疏配在菩萨地尽中。然无显文。故兼显通诸地意。疏转离一切凡夫取著事故者。此即论文上即指经。下即疏释。疏别中有三。初通叙文意。二九中下随文别释。三然此九句下结定。疏总别九句文虽不次者。初即第二生如来家过。二即总句超凡夫地。三即第一入菩萨位入位过。四即第四离世间趣得道过五即第五得菩萨法法体过。六即第三无能说其种姓过失种姓过。七即第六住菩萨处处过。八即第七入三世平等是业过。九即第八于如来种中决定当得无上菩提。名毕定过。余八全同。唯第九舍转离相文小不同。故疏会释。疏文分三。初正释舍转离二即前第八下会通前文。此断前行故须会释。谓前明者。志气成立决成菩提。于如来种中即是行义。行断虽殊决成菩提义则同矣。三言怖畏下释文。于中先举论。不爱是所畏下疏释。疏今初征意。云何以此中说离畏耶者。谓得初地远离一切烦恼业苦。何以偏言离怖畏耶。二答疏有二意。一以五怖偏障初地初地尽断所以偏说余障通障诸地。初地不尽。是以不说。如十使中五见及疑尽在见位偏说断之。贪嗔痴慢通障见修。此中不尽二畏是喜障故偏说之。故于释名分中说耳。疏故论上云远离此因者。以是经前生起之论。故云上也。论文具云。次说何者是怖畏。云何怖畏因。远离此因无怖畏故。释曰。论中怖畏有问无答。经中离畏有答无问。故疏具出。疏四举因显相下疏文有二。先释经文意后五怖畏下开义别释。不次第释经。而取义类以释。于中分二。先总彰五畏之果。后彰五畏之因。及明离义。前中但拣滥相。即为释文。于中三。初拣死不活。二死约爱于善道下拣死恶道。此因上第三第四依身故。为此拣上三有滥。所以拣之。恶名学易德故不释。三但说五者下通妨辨摄。谓有问言。怖畏多种。谓打缚等岂不畏耶。何但说五。故为此通。则五无不摄。如打缚等。即不活死畏所摄等。疏此怖畏因略有二种下。第二彰怖畏因及明离义。文中三。初引论总明。二分别解释。三总以结示。今初观下释文二因自显。疏然此二因下分别解释。于中二。先通后别。别从相显。通约义兼。故明通中即别所拣。谓善根微少别为后二之因。今通为前三之因。不活等者等取死及恶名邪智爱著。别是前三之因。今通为后二之因。畏大众等。等取恶道。疏若取相显下二别配。于中三。初双标。二邪智。即是下释初因。于中四。一牒释论文。二爱著于我下别配三因。三无我我所下彰离。四然不活下会释经文。疏后二因下三释后因。文中二。先因。后今具福下辨离。疏故初三离下等三总以结示。疏结酬初征中三。初释经意。二叙论。三意谓下释论第三安住分。疏所列谛宝等境者。谛即实事理。宝即三宝等。等取世出世善之功能皆所信境。疏信增成欲。欲即信果。疏一敬信。即于德信也。二净信。即于宝信也。离疑浊故名净。即经解清净句。疏上二皆云清净是信之性者。上皆唯识并如前所引。疏三决定信增上。即经信决定故。今取经为名准论云。以信分别故。便名分别信增上。令他证净智故。故令疏以分别字为其释文。疏此三增上下通释。然今经云发起悲愍。故论经云起悲愍心。论释云。起者。转复现前。谓地前修习入地。即现今在地中。云转复现。疏七惭愧信增上是所成行体者。故论云乐修何等行波罗蜜行故以崇重贤善为惭。故成檀等诸度。轻拒暴恶为愧。故治于悭等诸蔽。轻拒暴恶。即不著世间。无恶有善。故曰庄严。故遗教经云。以惭愧服而自庄严。八是得等侣。亦即行缘论云。僧为等侣同事安乐。九者敬法。即行所依论云入何法中谓诸佛教。则亦行所诣。是所入故。疏第二日夜修行中有二。先依论释。后随要别释。前中一亲近集。又是求法方便。二正闻法时直咨为问。直酬为答。设难为论义通难为解释。疏后五句次第修行者。五句即为次第。又先明内观。后辨随缘亦是次第。疏又难得下举世宝六义。显证法六义。一地前所无故云难得。二已断分别故云无垢。三能为二利故云势力。四能严法身故曰庄严。五等同法界故云殊胜。六一得不失故云不改。亦与六决定义同。疏其第六七下。第二随要别释言此中能治即大人觉者。文中具有。但远离一种摄于二事。一摄寂静。二摄无戏论。此二俱治不远离故。言八觉者。一少欲。二知足。三寂静。四精进力。五正意(即正念是)六正定。七正慧。八无戏论。疏八种不净是谓资生者。即涅槃第六邪正品。经文广列而不分数。疏案善生优婆塞经具列。一畜田宅。二种植根栽。三贮聚谷粟居店求利。四畜奴婢人民。五畜眷属群畜。六畜金银钱宝。七畜象牙金银刻镂诸宝大床绵褥氍氀。八畜铜铁釜镬。疏第三求一切智下。回向成就中言总即所求之事名之为家者。论有十一句。初总余别。若随行要分别乃为三节一谓求一切智地是家。二求力无畏不共法为依家。三余句。明无障求故。论别列十一求竟。总云。于中求何等事。求一切智地故。以何观求。观诸佛力无畏不共法故。云何求。求诸波罗蜜无著法故。此三求者。是家依家无障求故。释曰。今疏别摘配释并不违论。故今总句即是家也。言总即所求之事者。此中正明求佛。故一切智即所求等事。故论上云。求何等事名之为家者。即上论此三求中是家。家是三中之一。此即以事为家。从一切智地是求处者。疏以经释论。为家之言。处即家故。疏别即能求之因者。从总开出。皆明求义。虽有三节后二皆因。因中分二。初一为观。即论云。以何观求名为依家者。即前论三求中依家二字。从于前家中。下疏释观义。其十力无畏即一切智地。依彼成观。故名依家。疏余十能求之行者。即上论云云何求。即三求中无障求也。皆治蔽障。故疏或许。多胜等者。兼上有三。一许不与。二许多与少。三与许胜与劣。五不舍求中二。先释文。后勤策下解妨。前中戒法无量者。戒有三聚三千威仪八万细行故。劫数长远者。一受不舍至成佛故。戒法精妙者。防于意地起心动念。即毁犯律仪。论于止作故说为持三聚进善利生云行也。疏难行易败者。不同定慧证法之乐坚固难失。疏后三是欲者。故上文云后三信增成欲。次十是精进者。即修行成就。后十是方便者即回向成就能以少善成无量果。故云方便亦不滞寂故疏上依论辨下更示别理离四障故亦是摄论第六断除四处障也。而有开合。后二即彼第一离二乘作意。初一即第二诸疑离疑。二即彼第三离闻慧我我所执。兼第四断除分别缘法。第四校量胜分。疏谓住此地下文前有二。先释总名兼彰分齐。通一地故。后问经云下问答拣定。先问后答。问中引涅槃三十八迦叶菩萨赞佛云。怜愍世间大医王身及智慧俱寂静。无我法中有真我。是故敬礼无上尊。发心毕竟二不别。如是二心先心难。自未得度先度他。是故我礼初发心。初发已为天人师。胜出声闻及缘觉。如是发心过三界。是故得名为最上。故沙弥发心者。即智论文。昔有阿罗汉。领一沙弥携持衣钵。沙弥忽发菩提心。阿罗汉心知。便取衣钵令其前行。前行之次见诸细虫。思众生多难可化度。便退大心。罗汉即令却持衣钵。令在后行。沙弥问师。师具答云。汝先发大心。即是阿罗汉所归敬处故推于前汝后既退菩提之心。故是凡夫。不合居吾圣人之前。如何下结难。疏然其胜义下答。于中三。初标心体。二此三历位下开章解释。三今此正明下结酬二中。二信胜者。既于大乘决定解故。依深观解起行愿故。云具三心如问明是智净行品中兼明行愿。三解胜者。习种已去。于深法界如实解故。四行胜者。性种已上具依种智一切行故。五愿胜回向大愿向三处。故言此即三贤。别历三心者。从增胜说。通亦具三。如十住品。疏下辨果胜亦三心果者。调柔是行果。发趣是智果。愿智通二果摄报通三果。疏虽历诸地。戒定下会异说。谓远公有十七过。十义同疏。二地净业过。戒清净故。三地定自在过。四地不舍众生修道品过。五地不住道行过。六地甚深解行过。七地寂用双行过。八地利他功用过。九地辨说行过。十地成就微细智过。兼初地中复有两重。一证过如前。二求胜过。谓地满求证无足故。此有十一唯存其证。后至七地功用满故。八地已上无功用故。故云虽历诸地不离三心。于十一中存三除八。疏中前五后一是同已同其九。加第九等觉。故唯十过。问若有十重。今但对地前辨胜便足。何用对于二乘。答良以小乘是大乘所对。凡欲辨胜多皆对之。乃至佛果亦对彼耳。下经非一。法华亦云。诸佛智慧甚深难解。一切声闻辟支佛所不能知。疏文分为三下正释经文。所以三者。即行修始终也。疏故下论云者。以论先广释十愿竟后方以义收束。今先为义门。故言下论凡有下论之言。皆准此知。疏而言大下释此大字有通有别。别指在文。通中有三。初正释。二瑜伽下引证。三今拣异下结示。今初。先举论文。光明善根此举大体转胜增广此示大相。从谓教证下疏释论文。疏兼取所从即后二愿者。正愿但约摄受菩萨善法异于凡小。大愿即显行相深广。故二不同。则正通大别。正未必大。大必是正。故兼二也。疏即以欲胜解信三者。欲及胜解别境中摄。信即是善。并如前释。今希求即欲要印持前境方忍乐欲。而心净故。疏先约行中二。先别明。后若约通。下明通二利。疏一以何身者。此中五句。论有征下即疏答。义属经文。如一以何身论也。谓摄法下是疏嘱经。下四皆然而但释前二后三易故。四众生住处者。即第六承事愿有其二义。今取土中有生往化之义。疏后三不定者。自有三释。初一是古疏意。次二即论疏后三明位下。从初地来证如同圣。故至九地。不离诸菩萨会等。二十地方得三业不空。三如来可知。疏已摄二严等者。初一福严。次二智严。四通二严。五六福严。七八通二。九福满。十智圆。因果行位已如向辨。第一愿一始起要期下释此三句。论在后结中。释今将来此论经二句不同。二云大方便。三云大行。然一一句皆有三段。如初句云。始起要期。是疏出意。二云如是大誓愿。是牒经证。三随心求义。故是论释下二皆然。疏是知此愿亦即是行者。论言起此三行故。疏清净解言信因果故者。因即解字。胜解即于境印持为性。不可引转为业。即唯识论深忍之义。清净是果。若准唯识。乐欲是果。今望上因心净即果。疏一摄功德大等者。此下三大即初地。初六决定中之二。初一即胜善决定中义云一切余善根中胜故。意取胜等不取决定。二三即因善决定。开之为二。第二愿亦初教次证者。上约教理行果以释经文。而论经但有三句。初句明教。次句明证。三云一切诸佛所教化法皆悉守护故。此即用前教证以化众生。故名为行。论下释中教。谓修多罗等。此释法轮书写供养读诵受持为他演说故此释受字。释次句云摄受一切佛菩提者。所谓证三种佛菩提法摄受此证法教化转受。故释第三句如今三云护教下所引论文。上疏顺四故为此配。若配教证亦可后二。护初教法持上证法。疏上约始修下明成就义。行德相应总名成就。论亦三成就四是义加顺四法。故论释第三云。三者。修行乃至如实修行正觉。成就故者。即修上证也。上论三种菩提者。而论自释。即三乘菩提。此有二意。一明菩萨菩提包含二将随宜化物。第三愿以八相如离世间者。今经具列彼各有十。然亦有佛不具八者。如天王佛。白衣成道故。若以离俗为出家则亦具矣。须扇多佛无生可化。则不具转法轮。留一化佛半劫化人。是则亦具。然论释一切处。云顺众生见故下料拣。何故不处色无色界。恐众生云此难处来不为我成故。二云何故不处他化等而生兜率。令众生知舍彼胜乐为愍我故。三问。何故下生人中舍于天乐。为愍我故。四何故处胎示现同生。增长力故。五问。何故自成正觉。示非余佛教化。显丈夫力成就非因他得菩提故。六问。何故入涅槃。为令懈怠众生勤心修道故。此等略举示八相中一义而已。下离世间各具十义。故疏全指第四愿世间出世间各有多异者。谓明出世出略有二义。一约位。谓地前为世。地上为出。二随义。教道为世。证道为出。今下广大无量即是教道。故云世间。不坏不杂即是证道。为出世间。疏论名种种下直至八地已上。三行疏文。意明俗智之行是疏余皆论文。疏法无我下即是论释。谓不杂下是疏释论文有三段。一释经。二若依瑜伽下会异释。三论主意明下会通二论。言义不异前者。即广大无量不坏皆同故。瑜伽便当释论广大等义。第五愿疏彰化所为者。论云何义故化。疏无想天为细者。色界十八天唯除无想。皆名有想。无想天与广果天同处。外道取为究竟涅槃。修无想定生于彼天。得五百劫无心果报。佛弟子不生彼中。疏化生依何依业染生故者。论但云业生。依于因。果染字即俱舍世间品意偈云。倒心趣欲境。湿化染香处。湿生染香。化生染处。疏然四生摄尽六趣。则通局有异者。亦俱舍意。彼偈云。人傍生具四。地狱及诸天中有唯化生。鬼通胎化二。今疏说势小别义理皆同。人具四者。卵生如毗舍佉夫人生三十二卵。卵各出一儿。般遮罗王有妃。生五百卵。卵各一子。胎生如今人是。湿生如顶生王从顶疱而生故。化生者唯劫初起。傍生具四此类可知。化生如龙迦楼罗等。鬼通胎化二者。如饿鬼白目连言。我夜生五百子。随生皆自食。昼生五百亦然。虽尽而无饱。即胎生也。鬼化可知。无而忽有故。疏又以六趣不摄中有化生等即宽狭门故。杂心论云。为生摄趣。为摄摄生。论自释云。谓生摄趣非趣摄生。何者中阴是其化生。趣不摄故。六名色所摄。名色之义六地当说。第六愿疏瑜伽云下辨其异名。今经已下会释。知生佛住处者。知生住处往化。知佛住处往供事故。新经中承事之言其义甚显。偈云。于一毛端微尘中。出现三世庄严刹。十方尘刹诸毛端。我皆深入而严净。所有未来照世灯。成道转法悟群有。究竟佛事示涅槃。我皆往诣而亲近。释曰。前偈即一切相。及真实义无量相。后偈正明承事严刹。亦兼化生。疏一切相等者。一切相是土相。真实义相是土体。及性相相融世界实尔。云真实义。然其分量约三千者。且约权实同用耳。应如世界成就品等。故下第三辨无量相疏云。粗者云色义。当无色界为细。下二界为粗。以释广等既约三千。粗细亦且就三界耳。余义皆如初会第七愿。疏愿清净下疏文有三。初总显立意。二于行相下释文。三上七净中下收束。今初略具三净摄于净土。一清净自土。即是相净如第三净。二安立正法。即法门流布净如第七净。三及修行众生。即住处众生净如第五净。显斯三净即净土意。自他受用及变化土。皆悉具矣。疏一同体净有二意。初明报应净土。皆以法性土而为其体。即事理无碍。二故令一多下。由相即性。以性融相。令报应等及染净土互相即入。疏即自在净者。净土略有二种。一者相净。即第三净。二自在净。即是今文。如摩尼下喻自在相。随机现故。如身子螺髻各见不同。而言普皆清净者。就佛言之。无不净也。故净名云。我此土净而汝不见。即以自在圆通而为净也。如第八地。疏受用香饭下引净名。证身诸惑灭。证离过断德入正位等。证成行德。等者等于净名余经。前教体中已明。至法界品更显。疏具德人居者。亦名人宝庄严。亦同净名不谄众生来生其国等。因净如世界品。疏一所生果者。即生因招临机示现。即依因招即后智通慧。故论结云显智神力等故。第八愿疏一福善同集者。善根是福无有怨嫉。即心同相。智观齐均无二如故。同三谛故疏随意现身者。通他受用及变化也。疏不由他下。然经云任其自心。能知一切如来境界即是证道。威力智慧是菩萨教道。此就能知。若约所知。威力是佛教道之用。智慧是佛证道之德。就菩萨中证知佛境。境即真如。是所知境。威力智慧是佛所有为分齐境。第九愿疏先总明下。然释乘不退轮有二义。前义三业不空是轮之用。后义三业不空是轮之体。疏实则互有者。谓见身亦得实智及断惑。闻声必定断惑。信意决定得智。疏一种种苦者。药王树枝叶华果。各除病故。疏论主对前下即疏别意。于中光出论意。言对前安乐者。即佛地论中利乐之文。总有四对。如光明觉品。此中用断恶为利益。进善为安乐。然前之作业。就行体立名三业所为故。取其成益乃是安乐。今此即就行益立名。从实则下正显疏意。意云。前之三业通有利益安乐。故今二喻各喻一。能药能治病故喻舍恶等。即利益也。宝满人意故喻进善等。即安乐也。故上所喻三业之中。影略已显利益安乐。生信决定即是进善。永离烦恼即是除恶。释云。互通三皆兼二。第十愿疏今初菩提亦是总相者。此有三对。前约自他。对论乘运故。二者体用。故云菩提体菩提作业。三者总别。别依于总。总摄别故。方顺经宗。言真则称性者。约体用二利。此唯是自利之体。但有此句。谓若有妄念。则身智有分有在不在。今妄尽称真故无在无不在。云于一切处而得菩提。若依总别。总既含别。故有下句应则随机感而即形。故无不在。广如出现菩提章说。疏示正觉业者。拣上真成而即体之应故一多自在。此别示菩提而具八相。二三四业。皆转法轮。相而初一说实通于诸乘。二唯说一实。三一音随类顿具诸法。故论云种种。疏说实谛业下四谛之义。如其本品。上求佛智。亦说知断证修。故知为通不可局小。疏论经具之者。彼经云现诸佛境界大神通智力是也。今经神通属下。故亦义兼疏以神通力念念成佛。犹属前业。此为说法所依之身。故举之耳。疏以佛生处必非五难者。必非三涂北洲长寿故。前后虽是约时。亦约必无余二容有非是处故言彼彼胜处者除难处竟于三洲中唯取阎浮。阎浮为胜。堪受化故。百亿非一故云彼彼。疏以一极无二之菩提者。三者正也。菩提云觉也。此是能证其一极无二释经一字拣异二乘。故名为一。拣异菩萨故复云极。出现品菩提章云。菩萨应如是知。成等正觉同于菩提。一相无相。复云。菩提无相无非相。无一无种种。所以疏云一极之菩提。疏契差别之性净涅槃者。性净涅槃即是所证。二无我理本寂灭。故名为涅槃。言差别者。释经一切法界。谓即是差别。而性净故。经云即涅槃相。即相之性方为净性。契通能所。能所契合真菩提故。言则不复更灭者。暗引净名弥勒章中证成上义。彼经云。一切众生即涅槃相。不复更灭。在义可知。出现品中更当广说。上即是证。疏说此证下蹑上释教化义。唯将佛所证法教化。亦同法华佛自住大乘。如其所得法。定慧力庄严。以此度众生也。即佛教证。疏四。以一音下此业一音顿演。故名种种。一音之义前疏已明。下复广说。言称机故者。释经令欢喜言称机故喜。疏不断佛种业者。化化不绝故。此业广如出现涅槃章。明疏法轮复住业者。疏文有三。初正释经。二前即下双结五六。三对实下释名。今初。大智慧即唯一事实者。法华经云。究竟至于一切地智。又云。唯此一事实。余二则非真。言即是佛智者出体。经云。说佛智慧故诸佛出于世。能生下释智地义。地有二义。一者能生。于一佛乘分别说三故。二者终。归究竟至于一切智地故。开示众生如来知见。故曰同归。即法华方便品。初诸佛智慧甚深无量。疏而智慧门下即是法华。其智慧门难解难入。又彼经云。舍利弗。诸佛随宜说法意趣难解。所以者何。我以无数方便种种因缘譬喻言词。演说诸法。即随机无量也。广如法华开示悟入之文。疏前即涅槃下。第二双结五六意。显此经包含。疏对实下第三释名。以复住字难了故。谓教法住持名之为住。实则常住。对实施权故有复言。疏七以法智下疏文有二。先依本论释。后依智论释。今初言显自在所依者。即是三通则知经云自在变化。下正显自在之用。于中先显三通。以含自在之意。由法智通下方释自在。束其三通成无住道可知。疏又依智论释。则以自在亦是一通。但有通名已含作用。十八变义法界品辨。疏药师十二弥陀四十八者。并如彼经。恐繁不引。疏亦摄一切菩提分法如第七地辨者。彼因说七地一切菩提分法。于念念中皆悉圆满。解脱月便问。唯此地满诸地亦满。金刚藏答。于十地中皆能满足菩提分法。七地最胜下说诸地满相。云菩萨于初地中缘一切佛法愿求故。满足菩提分法。即其文也。言彰自勤行者结也。故论云。一常勤修习无量行故。常辨无间无量辨横广可知。疏论云。尽者示现。不断尽者不断。是无尽统摄无尽之法令无有余。名为尽耳。疏初句为总。十愿皆是为众生故者。此段略有三门。一总别分别门。二广略分别门。略以三转摄前九故。三五无量界分别门。即为三段。今初总别略有三义。一者语总。如十地十度等。二者法总。诸法因体互相集成。即六相中总。三者意总。如此中说。意为众生故。疏后三转下即广略门。以世界是众生依报。虚空是世界所依故。合为世间法界。是法可知。涅槃即所证法。佛出现即教化法。如出现品。以无量缘方出现故。故三皆法。其如来智是智亦可知心所缘者。意通能所缘。佛智所入成上能入之智。故皆智转。疏而言转者。别释转字以略摄广。名展转者可知。而言转亦无尽者。所摄之九复能摄故。故转生无尽。疏又十中前四下。五无量界所摄门。然依瑜伽五界者。一即众生界。二世界。三法界。四调伏界。五调伏加行界。无虚空界。今者虚空合后二界。是智论意。若依瑜伽既除虚空。即以心所缘界摄调伏界。余四调伏加行。即方便也。化生法者。名调伏界。度生法者。名调伏方便界。疏先反显者。假设界尽愿尽。疏故下顺明下正明界无尽。故成愿无尽。于中二意。先别出同之所以。后故十尽句下以论成前。前中言前之十愿不出此者。且总相明一一愿皆云广大如法界究竟如虚空等。若别说者。众生即第五所度世界。即第六所知。第七所净。虚空即前第六中十方无量。此四界皆第十愿中三法界。即知一切法界既为化生法。亦即第二第三愿。四涅槃界。即示入大涅槃而不断菩萨行。五佛出现界。即不离一毛端处示成正觉。六如来智。即约佛境界大智慧力。是大智慧地等七心所缘界。即第八愿平等一缘。八佛智所入。即以一三菩提。知一切法界即涅槃相。亦是第四二利六相为所入故。此十句下全是论文。由生界等无有尽故。诸佛以愿利益不休。第二行校量。疏。十心为起行依者。论经但有二心。谓调顺心柔软心。论云调顺心者。彼诸善根中得自在胜故。谓欲起即起。故名自在。论云柔软心者。得胜乐行故。谓内证适神心无刚强故。今有十心故。对下十行治瑜伽十障。与论小异。疏二辨体多。同十藏者。十行望藏有名同者。谓信施惭愧余多义同。六即闻藏。标章云。闻说多知故。五同于念。九同于持。十供养中财供同施。法供同辩。七了世法。即多闻中义。慈悲二行亦是闻中知缘起义。既言多同有不同者。不会无失。亦余处经已出体竟。故取信等多同。亦不取全同也。疏下论云等者。以论先释十行后方始收束料拣故。云下论言尽是障地净法者。下文当释。今且略明。谓尽能治地障故。故以一行对治一障。疏前三是行意乐故名为心者。先释义后引论证。亦是下论。然就通论。十皆是心亦皆名行。故此十种名行校量。于中分别。前三是行方便心。论云深心故。疏以意乐释心。言地持同此者。彼云前三名为心净。后七名行方便净。疏五约二利。即就行分别。言信及无疲是自利行等者。论主次第释前七云。于中依自利行。谓信能信菩萨行及诸佛法。求必能得故。依利他行。所谓慈悲。能安隐他与乐心故。舍者。以财摄他行故。不疲倦者。自摄法行。故知诸经论善解世法者。摄他行故。释曰。以论文虽显。次第相参故。疏摘出二行以为自利。余为利他。疏后三摄护前七者。问直尔信等自能离过。何用惭愧护令离恶。答若无惭愧终不起信。断于不信如是一切。故说惭愧。以为能护。由离障故七皆不著。疏后一摄前七者。摄有二义。如疏所辨。言摄令成行者。为行供养摄令起信等故。论云三者。修行彼垢清净依止行。供养诸佛。摄信等善根故。二由供养得二种身故。令信等得二身果故。论云。是中有二种供养。故得二种身。一者上妙身。所可见者心生敬重。利益不空故。二者调柔心。自性善根成就乐行法故。释曰。久修令熟故曰性成。即论自性善疏并结有六者。结文是疏科经论主不科。但云此菩提所摄本行。入有六种胜。是故信胜。今依疏前科。则释中唯五。故云并结有六。所以论取结者。结中有果同前五故。若尔结中有因。何不对之初立三因。答以被中间五果隔越故。然皆信为句首。疏以易见故不牒经。疏。三不杂染胜者。论唯有标名下便以经帖合。谓证真下疏先通释。后以即边下别释无中边言远公释有二义。一约染净事法辨。二约有无法理辨。今初。然论经云无中边。此公云。生死此边。涅槃彼边。圣道为中。今观生死本性不有。即无此边。涅槃如故。亦无彼边。两边既无圣道亦寂。无有中间。二约有无法理辨。云有为此边。无为彼边。非有非无说以为中。有即非有故无此边。无即非无故无彼边。两边尽泯中间亦亡。故无中间。然此二释约法小异。义旨皆同。二边中道三法皆立。以为所遣。以性空遣二边。相待遣中道。今之所释略有二异。一者中边语通则有无染净。一异断常。生死涅槃。若离若合。皆是二边。中随二边亦有多义。二者以中遣边以边遣中。待绝双亡故皆本无余。如前说。疏亦是三轮化益者。智地意业。说即口业。力即身业。身威力故。第二双起慈悲。疏前中三观即为三段。下疏文有二。先明三观。后即为方便义。前中即是唯识。真乐本有失而不知。妄若本空得而不觉。三段中初即真乐本有。二即妄苦本空。三即不觉不知。然其初一即性净涅槃。下释云三祇方得者。方始契故。故得言证涅槃之乐乐中精极。故云最上。殊胜无加故曰第一。有大义利故名为义。今疏下文约所证释。二即具足生死之苦。疏但失真乐下明为方便。于中二。初立理显过。后正明所起。前中言已为可愍者。则显后后深于前。前但失乐而可慈愍之。更具诸苦故须拯拔。况复双迷于彼二法。迷谬颠倒苦处计乐。乐处计苦。故增妄苦难反真乐。云反本无期。后由初观故下别明所起可知。先总标起念者。菩萨乘前信解佛法。故念法甚深。以甚深故众生失之。以失深乐故可怜愍疏一寂静甚深者。然论一时列其九名。后方重释。释初云寂静者。离妄计实有故。妄计正取故。疏离二句释之。以初句为顺释寂静。从自是妄计下以下句反释寂静下引中论证上二义。即第二卷第十三行品。初小乘有问云。如佛经所说。虚诳妄取相。诸行妄取故。是名为虚诳。谓第一实者。即是涅槃。虚诳妄计即是虚妄之相。何得言一切皆空故。龙树以此偈答上半正答。既无所取即是空义。下半为释前偈佛说虚诳妄取。正是说空。若不空者不名妄取。应名真实故。今但用上半证今论中妄计正取。疏此一遮诠显二是表。又第一离妄。第二显法体。是故论云法义定故。疏谓一心体寂等者。即起信论意。彼论立义分云。摩诃衍者。总说有二种。一者法。二者义故今论云法义定故。彼论释法云。所言法者。谓众生心。是心即摄一切世间出世间法。依于此心显示摩诃衍义。何以故。是心真如相即示摩诃衍体故是心生灭因缘相。能示摩诃衍自体相用故。释曰。今疏云一心即总摄二门言体寂者。正取前是心真如相。即是摩诃衍体。顺经寂灭故。言二门亦寂者。二门即是解释分中。然此立义分中。向所引法已有二门。则真如门示一心体。生灭门中总示三大。然彼论中释云。所言义者。即体大相大用大。今欲明于立义分中已具二门故。说二门已为义也。是总心中之所以故。故明三大但是生灭门义。二门之义义则宽矣。三大二门前来频引。疏三治妄分别障等者。此三释有多门。如下六地。远公云。分别即是妄想。心体相即分别所起事相。取舍即依分别取舍。顺境贪求故愿取。违境厌背故愿舍。亦可约三性说。分别即遍计所执。口译为分别性故。相即依他起。取舍即取圆成之真。今治三性之执。成三无性故。为三解脱门。略无甚深之言。三云空甚深。四无相甚深。五无愿甚深。疏六明离杂染观者。下有三观治三道障。此治证道障。即得真证道。穷终妄想缘智名为杂染。真智殊彼故名为离。以无所得而为方便。名真方便。亦兼显方便道及后不住。即为四道。疏即不住道者。自利大心不住生死。利他广心不住涅槃。论经但云如是无上。而论释义。即是今疏第二具足诸苦观。疏然十二缘下问答显意。问意可知。从业惑苦因下答有二意。此是以因从果名苦故。六地中尽属苦树。二又二流动下业惑是行。行是五阴。体即苦故。动即有苦。引起信证。即三细之初云一者无明业相。以依不觉故心动。说名为业。觉则不动。动则有苦。果不离因故。释曰。今疏意云。细中之细尚当相是苦。何况粗者。远公亦云。苦过重故偏举疏前中分二下疏文有三。初科为二故。论主下引证为二。三欲显前三下出为二所以。曲有二意。一依因果分前三为因。识有二义。为因属前。为果属后。故前三竟。犹言后十者。识为果故。二亦显下。复是一意。亦通妨故。来谓有问言。前三是因因在一处。后十之中爱取有因那与果同。故有此意为拣唯识。唯识论云。十因二果定不同世。前七次三或同或异。若二三七各定同世。二即生老死。三即爱等七即前七。今前二三属于过去次七及八属于现在。即前七支。不定同世。故云许异世故。若远公通爱等为因。云以彼增长未来苦果故与果同。若尔前三何不从后说为苦耶。答云。过去已起因果定故。虽有此通。故今疏云非独因果要分为二。欲显前七可分二故。疏约果结苦者。此释论主明其结过。与后十支同处解释。通意可知。疏总云。邪见下疏文分二。先释邪见。后释心堕。前中先正明后引证。今初。邪见有二。一粗二细。粗则拨无因果。细则理外推求。粗亦名别。细亦名通。通则通诸烦恼。今是通是细非别非粗。疏涅槃亦云下第二引证。即三十五迦叶菩萨品。因说随自意等三种语故。文云。善男子。如来或时为一法故说无量法。如经中说。一切梵行因善知识。则已摄尽。如我所说一切恶行邪见为因。一切恶行因虽无量。若说邪见则已摄尽。释曰。恶行通于一切业惑。故云一切烦恼邪见摄尽。疏本在其中云何名堕下。第二释心堕言。亦通妨难。上即难词。烦恼无始何有初堕。若有初堕。则有未堕邪见之时。从此有二义下。答有二义。初义易了。谓于一身身心澄静念虑瞥生。即名为堕。二约迷真下正通无烦恼之难。真是所迷。妄是能迷。既有能迷义如堕耳。故妄与真皆无始也。言相依无性者。双遗真妄。言相依者。依真起妄。因妄说真。若无能迷所迷不立。安得有真。依真有妄故妄无性。依妄说真真岂定有。故云相依无性。则能所俱空。从若定有真下反成真义离妄。说真定性有故事外真故。若尔已下蹑迹起难。难上相依无性之义。同妄无性应可断故。从妄必可断下答。上约下异难令可断。今约不一答。真叵断如波与湿。虽互相依。波则可灭湿性不坏。不一不异真妄俱成。此是一意。从不空之真下复是一意。上依空之真则同于妄。不空真性非对妄论。即此空有非一非异。方为微妙之真。恐难无穷。故下结云但空妄执自见真源。分别不亡。皆成妄惑。谓如复礼法师有遣问云。真法性本净。妄念何由起。许妄从真生。此妄安可止无初则无末。有终应有始。无始而有终。长怀懵斯理。愿为开秘密析之出生死今疏末句正示秘密故。应总酬其问云。迷真妄念生。悟真妄则止。能迷非所迷。安得全相似。从来未曾悟故。说妄无始。知妄本自真。方是常恒理。分别心未亡。何由出生死。然疏文之中理已具矣。但云无始而有于长怀懵斯理者。则法相事而例难之。今云有妄即真。则同无终始。若分别说应有四句。真理则无终无始妄念则无始有终。真智则无终有始。瞥起妄念有终有始。若约圆融同无终始。既无终始亦复无有无始无终唯亡言绝想。可会斯玄。疏。故论总云下上取义总科。此下第二引论为证。然论前别列九邪见竟。重复牒释云。是中蔽意邪见。憍慢邪见。爱念邪见。此三邪见依法义妄计如是次第。是故疏言论总云也。从斯则下疏释论。乃有二义。初义意云。法上妄计故有蔽意。义上妄计故有后二。即为次第。从亦可下是第二意。则以一法二义三妄计而为次第。下疏偏用初意消文。故云次二迷义疏。初一句是蔽意。邪见等者。疏文有五。一指经立名。经云无明覆翳。二此依迷法者。即论总示其体。三谓无明下疏双释经论之意。四所言法者。下引起信论释蔽意言。以论经云无明痴暗蔽我意识故。五此无明下结成根本无明。故诸经论皆言无明无因老死无果。唯有无明横从空起。不可复源。六地云不了第一义谛故名无明。若依起信。即是根本不觉。亦是自性清净心。因无明风动有其染心也。疏。次二迷义通四住惑者。一见一切处住地。二欲爱住地。三色爱住地。四有爱住地。上无明住地即当第五。一五通三界二三四即如次辨欲色无色。此上总是惑体。二由前痴故。下释迷义。因缘生法离我我所。今由有我故立我所。我所即法。疏三爱念邪见者未得悕欲说之为念。已得深著说之为爱。其渴鹿喻未得悕欲。其网鱼喻已得之爱。而言如今之爱支者。过去无明亦有如今之爱取。故疏行谄诳下疏文有二。先总释。二由上内计下蹑前生起。论经无悭则唯二过。今加一悭。故第二中有二过合成三过。疏。一初句下释第四邪见。谄谓为罔[曰/月]他故。矫设异仪险曲为性。能障不谄教诲为业。谓谄曲者。为罔[曰/月]他曲顺时宜。矫设方便为取他意或藏己失不任师友正教诲故。诳谓为获利誉矫现有德。诡诈为性。能障不矫邪命为业。谓矫诳者。心怀异谋多现不实邪命事故。释曰。以上论文明知此二皆虚似实。然此二惑俱以贪痴一分为体。疏。由嫉他身下释经恒造诸趣受生因缘。然论经无悭而云常怀嫉妒而作后身生处因缘。论释云。妒者于身起邪行故。嫉者嫉于资财等。是故生生之处堕卑贱中。形貌鄙陋资生不足。释曰。今但以悭对嫉以嫉对妒。配属分明。然嫉与妒有通有局。若玉篇云。忌贤曰嫉。忌色曰妒。忌色即是身过。今嫉于财却参悭义。故案经释。然论释意此二招于别报。故经云后身生处因缘。今言诸趣受生因缘。言含总报。疏。次三明行中下疏文有十。一此句总标。二初贪恚下别出三中初句经至积集诸业日夜增长。三由前下蹑前追求总释三句。四此句总明下别举初句。五故六地下引例释由惑起业。然彼但蹑无明。今通贪等。通别有异。六亦是行俱无明者。再释贪等。前释举于发业无明在于行前。今与正发业时。所有诸惑皆名无明。覆蔽于业不知过故。七诸业非一下释余经文。八然集业下牒论解释。于中三。初蹑经文生起论意。谓经云三毒起业。而论云受诸受时者。因受生毒故次故论下正引论文。后谓乐受下疏释论意。九然愚痴下拣法同异。十次二句下释别二句。疏。即内心思业为烦恼风动者。此略释经。然经云心通相而说。亦是举于所依心王。今云思业别举业体。以论经云吹罪心火故举思业。次谓于怨恨下论释。其中此思之始及此思之终。是疏释论。余皆论文。疏思通诸恶下释妨。疏。明所引识支等。疏文有三。初标名示体。此依能所引生明之。如十藏品及六地广说。二以其识支下出经论意。通因果义。次下当明。今取前三为因。故取识种。三心意识三下释文。于中四。一释心意识名言如前释者。即问明品。言意识通余四种者。识即前六识。是六处种。六识必含于触受。是触受种除上四外。皆名色种。故云通四。二谁能起下释起字。无记非因者。但招别报不招总报。故如九地说。三善业云何下释用四流之义。四若尔下解妨。先问。后理实下答。有法有喻并如六地所明。言诸经论者。总指非一唯识论具二。以业种为增上缘。识种为亲因缘。今此经中即说识。识受六道身为种。如中论云。众生痴所覆。为后造三行。以有此行故识受六道身。即以业为因耳　　　　大方广佛华严经随疏演义钞卷第五十八　　　　大方广佛华严经随疏演义钞卷第五十九　　　　唐清凉山大华严寺沙门澄观述　　疏。第二明中后九支者。亦可言十义如前说。隐现行识即言九耳。下当广明。疏。然论兼结文总分三段者。其结一文。即疏科经。即前具足诸苦观初。以约十二缘明苦故。总科云文分为二。先别明缘相。后如是众生下结成妄苦。就前方开为二。初明前际三支。后辨中后九支。今论乃于中后九中笼取结文分为三段。若直就经文。此下兼第三。彼二颠倒观总应分四。一示九支缘相。二如是众生下结成妄苦。三是中皆空下明缘体空。四取彼二颠倒经文结成迷惑。其第四段是第三观。今为顺论就前三段。开初一为二。合后半及第二为一。以第三为一故。亦有三。就疏之中文分三段。一列三名。二言自相下释三名。三随文释二中言同相者。释有二义者。初即远公义。二即今疏正意。于中四。一正明。二犹如下引例释寻常自相共相。证成则自相全同同相宽狭不等。此唯约因缘故狭。彼通有为故宽。然缘起过患。即是同无常等。三是则现在下结成隐显。未来隐自相显同相者。令厌当果绝现因故。四此释顺论下引论证成。疏。言报相下别释初相。疏文分五。一正释报义。异熟是三界报体故。共名色生明是果报。二故论云下引证。异熟识是报相义。三此含识支下出体。四故摄论下引证三相。五经云下。释文前三可知。四中有三。初引论列名。二释彼论意。三会释二论。今初即第二论所知依品。第二云。论曰。如是已说阿赖耶识。安立异门。安立此相云何可见安立此相略有三种。一者安立自相。二者安立因相。三者安立果相。初谓依一切杂染法所有熏习。为彼生因。由能摄持种子相应。二谓即如是一切种子阿赖耶相。于一切时与彼杂染品类诸法现前为因。三谓即彼杂染品法。无始时来所有熏习。阿赖耶识相续而生。释论中言分析此识自相应相。以为二种。因果异故。释曰。初谓依一切下论自释相。即今疏云。此意明下释彼论意。撮略言耳。若不望因果直语自体者。识之自体双含因果。分出因果即是二相。不分因果即是自相。故上释论云分析此识自相应相。以为二种。因果异故。是则自相为总因果为别耳。疏。今论因相下第三会释二论。问因果相殊。云何此因而是彼果。答今以果识为名色因。非以种子为现识因。是故名殊而体一也。故此中三相。而初二皆是摄论果相。此论果相自是名色之果相耳。言立名虽殊俱通因果者。明引彼三相非证此三但明此识通于果耳。因如前段。疏。所谓名色下出苦芽体相者。文三。一牒经总标。经云所谓名色共生。二论云下引论释。三谓名色共彼下疏释论。论中彼字即赖耶故。于中三。初总显论意。次名谓非色下出色体。后此二与识下显共生义束芦之义。六地当释。即前所引摄论。次文云。阿赖耶识与彼杂染诸法。同时更互为因。云何可见。譬如明灯焰炷生烧同时更互。又如束芦互相依持同时不倒。释曰。灯炷生焰。灯焰烧炷。互为因果。正是果识为名色因义。疏。二不离是因相者。牒经标名。即显本识为名色因者。疏释因言谓是名色下论释其相。言名色不离彼本识者。论主释经不离之言。非是不离名色有六处也。显上句中共生为不离耳。言依彼本识故者。论主自释因相言也。从既依此释下疏家案定明此自相因相中有识支及名色支不同。古释唯取同名色支识支在前邪见中故。今名色依起者。依彼本识因生耳。疏三彼果相者。即此名色增长下经前已科出故。此略无牒经。疏中但释彼果。拣非报相而为果体。今取六处等是报相名色果耳。上言次第者。名色生六处。六处生触等。次第不乱故。恐繁指后。疏二同相中论主易故不释。疏文亦显。然六地中名为苦树。广有其相言文义显者。文即此中有忧悲苦等。唯识云。老死位中多无乐故。此是他文言义显者。生死是苦。忧悲之苦最明显故。故为同相。疏。三颠倒相中二。先总释后。此有四重下别疏僧佉说觉以为神相者。即百论破神品第二中。外曰。实有神。如僧佉经中说。觉相是神。次论复云。优楼迦弟子诵卫世师经。言知与神异。是故神不堕无常中。亦不无知。何以故。神知合故。如有牛人。注云。譬如人与牛合人名有牛。如是神知情尘意合故神有知生。以神合故神名有知。释曰。上即论立。今但云无。不说无之所以。所以广如前后。今当略说。论破僧佉云。内曰。神觉为一耶为异耶。外曰。神觉一也。内曰。觉若神相。神无常故。释论云。譬如热是火相。热无常故火亦无常。今觉实无常。相各异故。属因缘故。本无今有故。已有还无故。外曰。不生故常意明神不生故。内曰。若尔觉非神相。意云。觉无常神常。无常不应与常为相故。彼疏总释云。此二相违凡有三对。一神常觉无常。二神遍觉不遍。三神一觉众。此初段中正就二对生过。神一觉众。在第三重中方破。就初对中有四种过。一以神从觉神则无常。二以觉从神觉应是常。三若不相从体即不一。四必欲令觉是神。神则二种常无常也。亦言觉不觉也。今结四过之中经文有一二。是破觉不应有之。三四略无。余如彼论。二破卫世。先破其喻云。内曰牛相。牛中住故。非有牛中。释曰。有牛是人。人与牛合牛不是人。神与知合知不是神。何得为相。次破其法云。汝言神相情尘意合故知生。是知知色等。是故但知能知非神知。譬如火能烧。非有火人烧。斯则知为神相义不成矣。今云无知。疏若约小乘等者。受蕴名觉。觉苦乐等。三蕴名知。想取于像。行有欲胜解等。皆是知义识义。更明色非此二。疏。约六根说身识名觉等者。若约别明眼见耳闻。鼻舌身三名觉。意根曰知。今取触尘对之为觉。余五说知。疏。现有知觉下通外难。先难随俗故下答。即中论意。疏。又心法有四下亦答上难。于中有二。先举法相。后结酬其问。前中此四即同唯识第九四种胜义。一世间胜义。谓蕴界处等。二道理胜义。谓苦集等。三证得胜义。谓二空真如。四胜义胜义。谓一真法界。广如玄中。今文先列名。次谓随境下释相。疏。此四重中下二结酬其问。汝现见有但是初门。今约后三故言无也。又以第二破其初一。则事非事矣。若以第三破其前二。前二俱无。若以第四拂其空相。空亦不立方名为实。又三以空遣有。四以实遣空。空实无碍。知即无知。然破我与法。广如于前诸会经文。疏。响可喻言声者。此喻亦是遮救无知谓无情之物。动与不动故无知觉。众生有心安无知觉。故引响喻。因心发声。扣谷发响。响无知觉。情发亦然。疏。彼二颠倒等者。颠倒有三意。一迷真随妄即是颠倒。二由迷真故于乐计苦。由随妄故于苦计乐。三不识真故远之。不知妄故随之。故论经云不觉不知而受诸苦恼。虽有三重其旨一也。故疏之中前后互出。疏。既言具苦必知无乐者。此遮妨难。恐有问言。慈是与乐。经中但言见生有苦。何言兴慈。故通云尔。然经慈悲二观影略。悲中睹境却无拔济之言。慈中阙于睹境。却兼拔济之语。二观同缘有苦故。生慈下重举前境。以明拔济成上之悲。置安乐处生下之慈。义皆足矣。疏。一明施所依者。即经随顺如是大慈大悲。则能拔其苦能与其乐。若别说者。财施拔现贫苦。与现富乐。法施拔其当苦。与出世乐。无畏拔现恐怖与安隐乐。文中就初多明于财而言大舍。又云。凡是所有则兼具矣。疏一者外财。二者内财者。前诸会已广。易故疏更不释。论文甚广。今当具出。论释总句。凡是所有一切能舍。云一切物者。略有二种。一外二内。次释所谓下。别中先释外后释内。外中更分总别。释总句。云外者复有二种。一所用。二贮积。如经所谓一切财谷库藏等故。如是次第。释曰。此中财谷是所用。库藏是贮积。经从金银下别论释云。于中广有八种。从金银乃至一切所爱之事。一切所爱之事即今经及余所有珍玩之具。兼取后内以为第九。释云是外事。舍中初舍为总。余九为别。依此有二种喜。一藏摄喜。二利益喜。藏摄喜者。谓金银等。利益喜者。复有八种。释曰。欲兼下内共成二喜故。标云外事有九下释别中第八即是于内。然八中次第异今。今依此经之次。一严饰利益喜。谓珍宝缨络。二者代步利益喜。谓象马车乘。三者代苦利益喜。谓奴婢人民。论当第四。四者自在利益喜。谓城邑聚落。论当第五。五者戏乐利益喜。谓园林台观。论当第三。六者眷属利益喜。谓妻妾男女内外眷属。七者坚著利益喜。谓及余所有珍玩之具。八者称意利益喜。谓头目手足等。后三同彼论次。疏随机所应以何法者。经有三句。此句是总。下二句别。云何所宜。二随力宜。三随现习宜。现习宜者。如浣衣之子。应令修习不净观等。疏。知时已下行相。行相三句知时知量合为一故。开时有三。第三时即知量义。言如是时中宜修定等即涅槃经上已引竟。疏。昼则存心等者。即遗教经。经云。汝等比丘。昼则勤心修习善法无令失时。初夜后夜亦勿有废。中夜诵经以自消息。无以睡眠因缘令一生空过无所得也。当念无常之火烧诸世间。早求自度勿睡眠也。诸烦恼贼常伺杀人甚于怨家。安可睡眠不自警悟。烦恼毒蛇睡在汝心。譬如黑蚖在汝室睡。当以持戒之钩早并除之。睡蛇既出乃可安眠。不出而眠是无惭人也。惭耻之服于诸庄严最为第一。惭如铁钩能制人非法。是故比丘。常当惭愧无得暂替。若离惭耻则失诸功德。有愧之人则有善法。若无愧者与诸禽兽无相异也。释曰。但观所引疏文易了疏。谓量力所能亦爱亦策勿令过分者。即涅槃经。已如上引。亦如教首楼那调琴之法。言后便休废者。起信论修行信心分。彼约为魔惑故。或卒起精进后便休废。今使勿令过分。则非卒起亦不休废。然疏三时当相以释。亦可此三为初中后。初但明记。次日夜勤修后方不断。此即前惭愧。二利行中者。释经于此行中以后三行摄护前七。惭愧之中已收前七门二利之行。今之二利即前七也。而是惭愧所护行中修坚固也。欲早求度下释勤修。出离已下正显行相之文。此句总明坚固之体。即前遗教之文。不退自分下别释坚固之相。前经已引弥勒问经。疏。利养正行具二供养者。上愿校量中有三供养。一利养供养。二恭敬供养。三正行供养。今以恭敬通上二故。但分财法疏。第三佛子下结十名体用者。疏文有二。先释文。后然安住下拣法。亦通复重之问。文中有二。先问。后论云下引论答。先举论后前句文略下是疏释论论中无问而但有拣。具足论云。前所说三十句。从信增上等。乃至常求上上胜道。得清净地法。今此十句从信乃至供养诸佛。尽是障地净法。是名修行校量胜。而远公云。前是所净此是能净。意云。前地满故能净此法故为所净。此中十行若无此十地不穷满。故为能净未为得意。不顺于论及瑜伽故。第三果校量。疏。三明分齐等者。疏文有四。初总标分齐。即修非修分别。以修以报各为分齐。二行修唯在下二约当地初后相望。论其分齐。即上二义。遍不遍故。三又初二后一下。约有无论分齐。四又初二果下约法果论分齐。此意正为论主通妨。谓安国法师以见二果之后有结文故。便以前二果唯是地法。后二方是果法。即出心故。故今为通前二通法通果。为法易见后有结故。为果难见故。论判属果。不得此意下结弹安国。疏今云法身即功德法身者。佛地一切通名法身。以约证如十德胜故。见功德身。又约证如来穷极故。真实法身非见相故。疏。理实入华藏下。上约寄位。此下显实。即愿智果中意也。疏。亦兼供僧者。略无法者。已亲证如。真供养故。又此炼行真是修行。法供养故。故略无耳。其供佛中经文易故疏略不释。论云供养者。有其三种。一恭敬供养。谓赞叹等显佛功德。二尊重供养。谓礼拜等。三奉施供养。谓华香等。即衣服下文。其大心深心即能供养心。谓为求佛故云大心。心殷重故名为深心。疏。以同上愿校量中供养愿故。故皆略无。疏去下劣垢。论当第三者。论经亦是第二。论释即当第三疏。三别地行相中者。初正明。二若不尔下反质成立。三是以具下总明义类以成前理。其五约圆融。一具一切。更有三义。一约相资檀义摄六等。二约相应一念具修。三约理融称性。一多互相摄故。疏。总收三入等者。此所练净有始有终。初但明练。即是其始。后举回向能练令净即是其终。故前论主以回向居二行之后。先明自利利他。后回向胜进故。言信等净法为所练者。即下论云。信等善法。犹如真金数数入火故。疏。第二喻中下疏文有二。先正释喻。后金性本有下解妨释成。于中二。先问。后信等有二下解释。释开二门。地前之信则不喻金。证如之信乃将喻金。如来藏中为惑所覆。如在矿中地。初一净即已出矿地中。地满皆是入火。疏。此二不二并可喻金者。谓真心为体。与信等相不殊。更无有二。以真心上离不信浊。故名为信。二三无有违害。即是慈悲。四无悭吝为施。五无懈。六无愚。七无不重贤。八无不怖罪恶。九无有危脆。十无违佛教。故是十行但一真心而为二义。故无二体。并为本有。故可喻金。疏。虽假供等缘修以成真德者。然第二义自有两义。一约所显性德。二约能显缘修成德。如以知法性无悭贪故。随顺修行檀波罗蜜。今成檀德。克实分别。则初一义可以喻火。对治行故。所显喻金。成德如严具今。且融后二以喻于金。以德因真起故同所显。故云后成严具亦不异金。严具喻于后地。广如前说金例皆金疏既了于真下复融初义。亦不异金。以初妄识为体。今真妄交彻故。妄由真生真该妄末。真非妄外。即妄彻真源。若尔则无能练所练。故云寄相显真故分能所。第二发趣果。疏。一问胜进者。胜进虽向二地。修在初地。亦得名为问初地也。疏。相及得果等者。是所得法相。疏文有三。初依论释相。次出体三再显法体。疏。相即方便智下疏出其体。即同如来加请中三渐次也。言能所观相者。相有其二义。一相差别故。二能到地实故名为相。即观渐次观。即举障显治相。则能所皆相。二得即证渐次。三果即修行渐次。疏又此三者下三再显法体。开根本智以成二道。故不取加行。言地上加行胜进[日*ㄆ]故者。如欲入第二起十种心。此即加行。而是初地之胜进。意云。胜进既是后得故非方便。疏。若准论意等者。今疏意明随地智差别地法。而论云成就诸地法者。所谓信等故。第二知中有三。初略举经意。二论摄十句下论释。三以问摄知。二中言摄十为五者。一二二三三四五一故。疏。行修善巧者。下论云。成坏善巧增长善巧。非詺能知为方便也。此五方便地地皆具。而其随相分别。初一在于解行位中。得在初地。增上在于二地已上。不退在于八地已上。尽至十地。第三增上方便。亦成德殊胜故。行修不顿。初中后别。故有三句。余句可知。疏。若以相等下第三以问摄知。于中二。先以经问摄论之五。后若摄十句者。以经问摄经之知。第三摄报果。疏。初行后愿者。行亦自分愿亦胜进。疏。谓若施若摄者。布施本通二利。今从利他边。说问四摄之初已有布施。何须别说。答有四意故。一布施本是自利。今菩萨行令物仿之。以舍悭贪故。是利他摄中布施一向利他。二布施直论布施。四摄中施乃是摄缘。三布施通于三施。四摄唯约财施。法施乃属爱语中故。四此地正是布施位故。所以别说。经中先明遍施。后常行下常施。疏。如是一切下不失自利者。文中三。初总释文意。二引论释意。二正释文。疏。谓利他事中下第二引论释也。论云言不离者。示现不离自利益故。如是诸念事中行已。成大恭敬除诸妄想。释曰。以论难了故以疏间释成。大恭敬即所念佛等。除诸妄想正是念义。是以前明自利之施。令物除悭。今明利他之行。不失自利。是为菩萨修行善巧。疏所念有十下第三释文。此之十念亦即六念。初三念同。四亦念僧。菩萨僧故。次三功德念。即是施戒。六念中略但举其二。今文广故备于诸度。后四求义念。即是念天。第一义天故。疏。光明功德者。行体清净离垢障故。疏。分别法义者。以词及辩分别法义二无碍也。疏。修行克证禅定胜业者。谓依四禅及四空定发百三昧故。故论云一念发百三昧者。得三昧自在力故疏。论意取神力等者。论云。以得三昧故。于十方诸佛及佛所加。诸菩萨所修习智慧故。释曰。如金刚藏菩萨。为诸菩萨说十地等。疏。次三有悟机者。一往刹。二光明。三正授以法。疏。是圆融实德故。云过此者。释经复过是数。是数即前出家果中百三昧等论。经此中文广。经云。菩萨愿力示现过于诸数。示种种神通。或身或光明或神通或眼或境界或音声或行或庄严或加或信或业。是诸神通乃至无量百千万亿那由他劫不可数知。论释云。于中身者。是一切菩萨行根本所依故。依彼身故有光明及神通。依光明有天眼。以有天眼见前境界一切眼有五种。应知依神通有音声及行庄严加等。音声者。应彼言说故。行是遍至十方故。庄严者。作种种应现故。加者神力加被故。信者依三昧门现神通力。随众生信利益成就故。业者依慧眼所摄陀罗尼门现说法故。略说一切诸地各有因体果相应知。释曰。后总结因体果相。疏已具释。以前经论并皆易见。例前百身百三昧等故。疏。不显第二离垢地。疏。所以来者。文二。先举论。后言正位下疏释。谓依上见道而有修道。修道修行三学。上正释论。后前地下解妨。妨云。初地岂无戒耶。答意可知。疏。言离垢下二释名。先引瑜伽。后谓性戒下是疏暗引世亲摄论第七。以释瑜伽即拣劣显胜。释成上极远离之言不在作意。而无误故。若具引瑜伽四十八云。如是略说菩萨增上戒住。谓意乐净故。性戒具足故。离一种犯戒垢故。一切业道一切因果了知通达故。乃至云若广说者。如十地经离垢地说。离垢地由远离一切犯戒垢故。彼离垢地即增上戒住。释曰。彼既指此故。宜引彼疏。唯识中言具净尸罗乃有二意。一云具足别解脱及定共道共故。虽第三地始发定增。能离过时此地已满。故有定共。二云或唯别解脱。亦能全离加行根本后起罪故。十住毗婆沙即第一论。入初地品释地名中。疏言邪行下第三断障。即唯识文。先断障。后断愚障中论不释名。摄论云。谓于诸有身等邪行障。意云。身等三业有十恶行名邪行障。谓所知下出体。所知拣异烦恼。俱生拣于分别。分别初地已断尽故。一分唯属此地断者从能障二地下具足论云。能障二地。极净尸罗。入二地时便能永断。释曰。以易不显。疏。由此二下后断愚也。开上一障而为二愚。愚即现行粗重。是种子二。种种业趣愚者。毁责为名。不取恶果。岂名种种业趣。不一即名为种种。种种非一。即是毁责。论更释云。或唯起业不了业愚。谓前一是起业之愚。后一即是不了业愚。非所发业。此二非必能起于业。则其二愚一向是愚。若依此释后之一愚亦愚品类。问所知障不能发润。如何此中能发三业。答唯识第一云。续生烦恼发犯戒业。通所知障。此约误犯故不相违。疏言最胜下第四证如戒为最胜。由具戒故证最胜如。谓此如理最为胜故。如说离欲名为最胜。此亦由翻下是疏释意。弥显戒胜。故智论第十五云。大恶病中戒为良药。大怖畏中戒为守护。死愚闇中戒为明灯。于恶道中戒为猛将。死海水中戒为大船。故云最胜。余如戒经。疏。是以成下五成行。诸论皆同疏。得无等菩提下六得果戒于世间得人天身。故于出世得菩提果。并寄下结示。疏。三聚无误下疏释论科。疏而下列中总句同名直心者。谓今经标云深心下列中总句。则名直心。论经标云直心总句亦云直心则知义一。而疏释深心。云深契事理者。若以深心同论直心。直心即是正念真如。故深契理。若顺起信深心乐修一切善行。即是契事。显义包含。双存事理。疏论云十种直心者。论释总句。言性戒成就者。总该三聚。别对律仪。随所应作下通于二聚。自然而行兼显直义。疏。谓发起下疏释上论。于中有三。初正释。二然性戒有二下释成上义。第二真如性戒成。前发起净中顺理持戒第一久积成性。成前则令自体净中性戒成就。三今称如下双结上二义。疏别中初四下释别句中二。先科后释释中柔软者。引瑜伽意。于他柔软直就论意。是自柔软。柔软即喜乐。则持戒之人心无恼悔故生喜乐。疏。二堪能等者。依此性善持戒是净业也。烦恼已下离业因。既因离果离故。难持能持。疏。所以鹅珠草系下成上能持难持。鹅珠即阿閦佛经大庄严经论第十广有其缘。今当略示。谓有一比丘至金师家。其金师正为王家穿珠。由比丘著赤色衣映珠似肉。有鹅吞之。金师失珠。傍更无人。决谓比丘盗其宝珠。询问。言无。遂加栲楚。比丘了知珠为鹅吞。为惜鹅命甘苦而默。殴击血流鹅来唼血。杖误杀鹅。比丘见已便言珠在。金师问言。何不早陈受斯楚毒。比丘答言。珠为鹅吞。我为持戒惜鹅命故。默受斯苦。鹅若不死。设断我命我亦不言。金师白王具陈上事。王加敬重。言草系者。亦此论第三有诸比丘行于旷野。为贼剥掠衣服罄尽。群贼共议。恐报王知咸欲杀之。中有一贼语同伴言。不须杀之。比丘之法不伤草木。可以草系必不驰告。群贼从之。既无衣服。风吹日炙。蚊蛭虻蝇之所唼食。夜闻恶兽恶鸟之声。长老比丘劝诸少年而作是言。人命无常要必当死。今莫毁戒。说偈劝之。中有偈云。伊罗钵龙王。以其毁禁戒。伤盗于树叶。命终堕龙中。诸佛悉不记。彼得出龙时。能坚持禁戒。斯事为甚难。时诸比丘既闻偈已自相劝诫。引昔作恶。为他杀害丧身无数。今为护圣戒分舍微躯。至于明旦国王出猎。初疑禽兽。复谓尼干。及至询问。具说护戒。王心欢喜解缚称赞。海板比丘同此卷说。此上二句即是行体。后二句行修。三守护根门即修方便。四寂静者。行成离过顺于涅槃。守护根门。前已广引行成离过。不见能持所持戒等。了戒如空顺涅槃矣。疏五纯善下次三摄善中。初一自分摄菩提分善。二者上摄佛善。言如真金者。虽被锻炼精纯无减故。后句离过。又初通摄菩提分善。次句别语戒善。后句亦通离过。七者诸有势力弃而不顾。正是论意。不似难陀下略举戒过于善。例知诸有势力亦因施等之所致故。八九二句明饶益中。前句彰悲正明饶益。后句智导方无爱见。第二自体净疏文有四。一总科。二摄位。三料拣。四释文。今初。律者法也。仪谓轨仪。离诸过恶不违法制。故论名离净。论有二名。初云一者离戒。即后释初门竟云。亦名正受净受即受戒法门。离即随戒行相。不杀等十顺益名善。要期在己名之为摄。离诸过恶名摄善戒。兼济有情名饶益众生。益而离过名饶益戒。疏。此三聚戒下第二摄位可知。疏。律仪通于止作下第三料拣。于中二。先通拣三聚。前二自利。后一利他。前中律仪即是恶止。摄善即是善行。后又初律仪下唯拣初二。初二滥故。于中有二。先正拣。后展转解妨。今初。已是通难。谓有问言。律仪之中既有止作。止即止恶。作即善行。作同摄善何言律仪。但明恶止故有此答。皆百论意。谓论初外道问云。佛说何法。答云。恶止善行法。释曰。杀等诸恶止息不作名为恶止。三业正行信受修习名为善行。外道便为立后重过云。外曰。已说恶止。不应复说善行。内曰。布施等是善行故。谓布施是善非恶止故。复次如大菩萨。恶已先止。行四无量怜愍众生。复止何恶。外曰。布施是止悭法。是故布施应是恶止。内曰。不然。若布施便是恶止者。诸不布施悉应有罪。释曰。此是反难明施非恶止。今翻顺用明不施忍而无有罪。又律仪中作谓持衣说净等。不作有罪。非施忍等。故不同也。疏。若尔下展转通难释成前义。先难后答。初难亦是百论中意。外曰。已说善行不应复说恶止。内曰。止相息行相作二相违故。是故说善行不摄恶止。外曰。是事实尔。我不言恶止善行是一相。但应恶止则是善行。故言善行。不应复说恶止。释曰。此正同今经。杀即是恶。离杀名善。故律义中亦离杀等。摄善戒中亦不杀等故。二难分疏古释下答。先叙昔解。其第二解亦是百论中意。前所引布施是止悭法。答中后决云。复次诸漏尽人悭贪已尽。布施之时复止何恶。或有人虽行布施。悭心不止。纵复能止。然以善行为本。是故布施是善行。释曰。此论意明布施虽有止恶以善行为宗。律仪虽有作持以止恶为宗。斯就正助分成二聚。疏。今更下申今所释。非弹古义。但助成别相耳。大同后义在文易了。疏。今初律仪下第四释文。疏今居地上方行十善者。然十善通佛。此亦不征差别说之人天因耳。故今深玄不合行此。又此善中先离杀者。然小乘四重淫戒最初。初有三义。一者此戒人之喜犯。二者劫初起过此最为先。余之三戒亦皆次第。三者淫爱惑业招润生死。二乘厌离故制在先。今十善十恶菩萨十重皆杀在初者。杀罪过重。善恶皆初。菩萨大慈居十重首。又智度论十三中说杀有十恶。一心常怀毒世世不绝。二众生憎恶眼不喜见。三常怀恶念思惟恶事。四众生见者如见蛇虎。五睡时心怖觉亦不安。六常为恶梦。七命终之时狂怖恶死。八者种短命恶业因缘。九身坏命终堕泥犁中。十若得为人常短寿命。释曰。今但离杀十恶顿亡。故大论云。远离一切杀生者。示现远离利益胜故。疏。二离起因者。其受畜因畜则行杀。为受畜因。有未必杀此则犹疏。故名为缘。其贪等惑起杀则亲。故名为因。疏。二为贪众生者。前则贪财。此则贪味。言今有愍伤之仁者。俗典云。愍伤不杀曰仁。释经仁字恕己为喻此释恕字。即涅槃经第十云。一切畏刀杖。无不爱寿命。恕己可为喻。勿杀勿行杖。疏。二对治中疏文有二。先正释后简滥。今初。言杀生祭祀者。亦百论文。彼论因说舍罪福义。以福舍罪。以无相智舍福。外便救云。外曰。常福无舍因缘。故不应舍。释曰。由前菩萨说舍福因由福灭时苦。是故应舍。外便云。我有常福则无灭因。故不应舍。何谓常福。彼云。如经说。能作马祀。是人度衰老死。福报常生处常。是福不应舍。释曰。今但要彼愚痴故举其过。拣言不同。彼论广破言其无有常福故。是愚痴邪见。疏。此中慈益下二拣滥于中又二。先正拣显因果离。是依主释。今是持业后若尔下通妨。先举妨。从前约本有下释。疏三果行中二。先略释文。后粗中成杀下明具缘成杀。于中三。初依本论正释。二然杂集下引他论会通。三又境相下指广在余。今初四行等者。思即意业。是行体故。言拣错误者。两境历然谓之错。一境易夺谓之误。谓如二人并立。本欲杀东人刃及西人。即名为错。本欲杀张人。王人来替。或居闇处。或不审实。作张人杀。名之为误。本斫非情及欲杀畜。错误害人。亦不成业。疏。五体谓身行加害断命落究竟者。然诸众生揽五阴成假名众生。念念生灭前灭后续。非断非常假立命根。令其色心而得相续。亦刹那灭。前念既灭后念当生。断今不续名为杀生。亦名断命。对前未断名落究竟。故次疏云即拣前四以为方便。余二段可知。疏。一内心止足即离起因者。心足即是不贪故。引廉贞之士。书云。廉士非不爱财。致之以义。意云。此无非理之贪也。文选云。渴不饮盗泉水。热不息恶木阴。恶木岂无阴。志士多苦心疏。二此地具无尽财者。从初地来檀度满故。即具无尽财故。此地亦具。从然杀中下对前料拣。疏。二对治离等者。慈即与乐故。论云对治者。谓布施故。疏云。则于自资财尚舍而安彼恕己为喻者。我被他盗忧虑百端。则喻于他同我忧苦。言他有二义者。义必有二。而论经但云不坏他财。论云。以不贪故不坏当来资财。以他人易故。论不释。疏。三果行离疏文有三。初分粗细。次而文通为下具缘成犯。后对显差别。二中余处亦唯四缘。今开是他总一缘。成初二缘身拣自身取自身物不是盗故。事拣无情。要是他用。虽非我物他不摄受。亦非盗故。如无主物。想者知是他物。行者即谓思心。言翻终不盗心者。应言盗心取也。若无盗心。虽知他物。应暂用取。或同意取。或拟令他知。皆非盗也。五体谓举离本处者。此是盗业究竟则显前四方便。亦是成业时分杀要。断命不续。淫与境合。盗要举离。如于床上手执其物。虽与境合未名为盗。要须举离。才离于床。纵更不取亦已成盗疏。杀淫于他下三对显差别。一对杀淫以辨粗细。二又杀有多下唯对于杀显具缘处别。则显盗中通于粗细。以辨具缘。疏。一内心知足离于起因者。起因即贪。贪心难满故行邪淫。二自足妻色。离受畜因者。不足于妻方有邪故。自足故无。则足字两用。一唯取知足属心。二连上自妻足故。离受畜因故。晋译论经下通会二经。自足乃由等者。成彼二经。明登地已上无非梵行。但由寄报示有而已。无有从事。则显自足妻色。知足之言似不惬当但拣淫劮过度。故云知足不妨从事。从知足约心亦不妨梵行者。显今经意。以有知足之言。则有离起因义无贪心故但云自足唯离受畜因耳。亦不妨梵行者。但明心中知足。非于事上知足。正同净名示有妻子常修梵行。则知足之言妙矣。翻显自足之言未有梵行之相。疏。现在梵行净故不求未来妻色者。经说求天五欲修梵行者。名污梵行故。疏。他守护女此为总句者。上取于他妻妾。下取亲族媒定。当中一句为不正中总共护者多人护故。然女有三从。一在家由父。二出嫁由夫。三夫亡由子。纵三尽无由。为宗族所护。言子等者。等取孙侄等。媒定之言通于在室及以曾嫁。上言六亲者。即父母夫妻兄弟之亲。疏。二全谓具足等者。等取半戒十戒及于五戒。以终身故得名为全。疏以其淫境下显无具缘所以。言无想疑者。谓无人非人想道非道想及与生疑。但与境合皆名犯也。疏。约邪淫说者。难言四重之淫境合便犯故无想疑。邪淫之戒岂无想疑。谓自妻他妻想。他妻自妻想。及二生疑。岂无不犯。故今通云。据此即有。今显菩萨于其自妻决修梵行。故不于邪淫而说具缘。疏。违想背心者。设违于境若顺于心。不名妄故疏。无别贪等以为异因者。贪嗔对杀等即为异因。今诳他思心即是贪等。故无离思之外别有异因。疏。故身三各具三离下通拣三业。此皆论意。然其贪等通与七支而为其因。身三之因亦用思心。然起有难易故。论为此释。是知起因自有二种。谓近与远。身业难起。故明贪等以为远因。隐其思心之近因也。口业易发。但彰思心以为近因。隐彼贪等之远因。故不明因离。且如有人先贪财色。后用思心而起妄语。斯则贪等而为起因。则妄语多因于贪。恶口离间多因嗔痴。又如妻财以不足故。而行淫盗。是知亦有不足财故而行妄语。故外典云。贫不与无信期而无信自至斯则亦有受畜之因。是知论主顺经文略。且从难易及多分说身具三离口四唯二。疏。谓心事。虽实下疏释上论。以其时语恐滥言不应时机。亦名绮语。故显其相。彼绮语中虽是善言。不应时机。亦名绮语。今明回互见时令他损恼。故不同也。疏。以细况粗者。细属于心。声闻不制。今菩萨无心梦亦不妄。疏。此言覆藏之语者。细寻可知。疏即不破坏行此唯约心者。谓若有离间之心发言。则成离间。今无此心故无离间过。无离间心即是离间对治。而论标云。一对治离。二果行离竟。便云对治离者。谓不破坏行。一者心。二者差别。乍观此文。则似论主就对治离中分心及差别。然论意以对治离难解。故别释云谓不破坏行。一者心。二者差别。自是双释对治及果行章。故下释文牒心释对治。明不破坏行。牒差别释果。故疏以心属于对治。以其差别属果行也疏。如野干诈亲师子者。即四分律有善膊虎。与善牙师子为友。为野干所破。广如彼说。疏。是离间体故名为身者。身苦是体与业何异。身约正破。业约所传。言业之粗细耳。疏。此之四语义一名异者。义即体义体一名异耳。疏。后二明前语体不出二类者。论经无庸贱语。有不断语。而论总释四语之后。有对语不对语鄙恶常行。释曰。即以常行释于不断又重释云。于中现前语者。粗而不断。不现前语者。微而不断。意云。对面为粗。不对为微。不断通二。今以经无不断别有庸贱。故更不举。论中再释。疏。自违于戒者。既能苦他又令嗔恚恼彼深故违恶口戒。亦违自赞毁他之戒。疏。令他违戒者。令犯嗔戒。以忆持不乐遂生怨结。前人求悔善言忏谢。犹嗔不解便犯重戒。疏。润泽者。语必益他名为润泽。故翻苦他令嗔二语。谓柔软者。柔谓柔和。软谓善软。言为戒摄故为柔软。柔和即无毒害。善软即无粗犷。犷谓犷戾。易伤折故。害谓损害。如剑戟故。今柔软故无损无害。论释不犷云受行不断。远公云。常说非暂。故云不犷。故上释犷云易伤折。是故菩萨言必顺道。尽未来际常行善言。斯亦天下之至柔。驰骋天下至坚也。疏。和悦意中而发言者。易系辞云。安其身而后动。易其心而后言。注释云。易和易也。翻上嗔忿。理必然也。疏。说顺人天者。世报适情故云悦乐疏。又悦意下三语展转相释者。重释此三。上各别配故今展转。谓云何悦意。可乐闻故。云何乐闻。闻者喜悦故。疏。善入人心等者。此以一语翻于三语。言今说顺涅槃故令善入人心等者。等取余二。谓说涅槃则如甘露入于身心。岂如火烧。闻清凉乐岂当热恼。内外冥寂怨结岂生。疏。生三昧故者。总出所以。前则闻时不喜忆时不乐。今闻顺三昧法喜适神。忆其正受轻安怡畅。而言多人爱乐者。论云。怨亲中人无不爱乐。以言顺三昧。何厚何薄。论又云。此语能作二种益。一他未生嗔恨令其不生故。闻爱乐复生三昧。即是悦乐。二者未生亲友令生故。即下身心踊悦。由自身心欢喜敬信。亦令他闻欢喜敬信。欢喜敬信即是踊悦故。疏云自身他身生亲善故。翻前失于相知之乐故。古诗云。悲莫悲兮生别离。乐莫乐兮新相知。世俗之乐尚尔。况出世善友之乐哉。疏。三思而后言者。出论语。疏。略说有三者。一教化生信。二教授生解。三教诫成行。疏。即时字别义者。时即教化体也。以言含于义者。即经义语义即义理亦云义利。疏。有罪者制。如杀盗等。无罪者听。如畜长等。举者。律云。不见不忏恶邪不舍。举弃众外者。为除恶人。今此举者为除其罪。此是彰举非摈举也。言如法举者。具举德故。谓一慈心不以嗔恚。二利益不以损减。三柔软不以粗犷。四真实不以虚妄。五知时不以非时。具此五德名为如法。此云巧调伏。论云。毗尼释以灭诤。毗尼云灭亦调伏义。疏。又此一句下上释决定。下释随时筹量。一则筹量有罪无罪故。律云。知有罪无罪是名律师。二则通皆筹量制听举折等故。疏。总举皆须筹量得所。疏。以贪是业有之本者。有即是业亦是三有。故十二缘中过去名业。现在名有。而贪若未决但名烦恼。决即名业。故为业本耳。不似杀等依贪等心方显身口行杀等事。故云更无所依。所依既非揽因所成不同杀等。故无果行。既无因果安有二离。疏。二他所资用是体者。事但明他拣于自己体即金等。是所贪物体。拣非他用有。虽非我贪不成业如山川等。疏。一所用事谓金等者。然所贪物通于财色。论略举财。亦可于色决贪。是邪淫境故此不论。疏三终起夺想为贪等者。论经有二贪心。经云不生贪心不求不愿不生贪心。多是译人见其言重。略去一贪。复比论经倒为其次。疏。依论次亦倒释经。前轻后重。是则贪心含于总别。总则三句皆不贪性。疏。故意三中要具五缘下拣业异惑。即瑜伽意。本论亦云。前二为细。后一为粗。粗即成业。显今菩萨细亦不起故并不之。疏。治彼染著无利润故者。以善法益。令离彼放逸则名利润。五于发菩提心等者。论云。于发菩提心众生。恐于无量利益行中勤劳疲懈。今摄令起造。治彼疲懈令不退转。疏。非一一别对故云总也者。论云。此慈心等有六种障。此非分别。亦非一障对。释曰。言非分别者。亦非二障三障对前一治。亦非一障对前多治等。故云非分别。今疏但云是总非别已含上二义。疏。增恶名害皆有已生等者。易故不显。若依论中具委说者。自身善法未生令不生。已生令灭。即障善法名怨。自不善法未生者能生。已生者令增长。即增恶名害。后二于他亦然。于他身中不爱事未生令生。已生者令增长。即苦他名恼。他身爱事未生者令不生。已生者令不随顺。即是忌胜名热。疏。前所不说者。上来略论六类之人起慈等六心实则无生不化无益不起。疏。不行占卜等者。邪见有二。此是浅近邪见。非拨无因果深厚邪见。疏。夫吉凶悔吝。生乎爱恶者。即周易意。初会已引悔吝者。言者小疵也。恶凶爱吉。而吉凶尤多。疏此所治七见下上来别释。此下料拣。疏。然邪见恶戒唯是外邪者。邪见唯外。戒取有二。一者恶戒独头而起。此正是邪故偏举之。二附正戒起。今所不取。见取亦二。一执异见。亦独头起。二附内法起。而戒取多独头起故。偏语恶戒。为邪见取少独头起故。多分附内。以难见故。疏家偏明不独起故。故疏云。通内则知有外。疏。后一明信邪者。以信世间为究竟故。故为邪耳。疏。次二是欲求者。即前藏非诈善求五欲故。第二摄善法戒。今初堕恶道者。此即明观。此有三意。一何故知。知诸众生不断十恶堕恶道故。二何因知。由前律仪自断恶故。三何故知。菩萨大悲本为物故。有三种者。疏。依论分三。一者乘恶行往故。此即集因者。论经云。菩萨作如是思惟。一切众生堕恶道者。皆以不离十不善道集因缘故。今经阙集因缘之言。即皆以字摄故。论释云。集因者受行故。谓十不善是所行法。若有受行即堕恶道。疏则非无因等者。论菩萨如是远离无因倒因。善解众生自行恶行住非法处故。非法处者。即是苦果。疏。后起愿行下文有二意。一明起愿之由。由念众生恶因果故。二便起愿故。论通云。菩萨如是深寂思惟已。欲救众生知自堪能　　　　大方广佛华严经随疏演义钞卷第五十九　　　　大方广佛华严经随疏演义钞卷第六十　　　　唐清凉山大华严寺沙门澄观述　　疏。第二广观障治下。疏中有二。先总明来意。于中有二。先明观故。论云。复观察障对治不善业道及果。善业道及果。及上上清净后起增上心。求学下即标举行心。全是论文。疏。若直就下释文。先顺经则先明观要心摄善是行。今论既通属佛善。即佛善通于观行。则前四善但明于观。以前三善菩萨不行。其菩萨善先已行故。疏且分为二。先观不善等者。此中总有四门。一障治分别。不善为所治故。二凡圣分别。天人为凡三乘为圣。三大小分别。二乘为小故。四因果分别。菩萨为因佛为果故。四重之中料拣。五重十善不善唯属所治。是故别为一段。疏。以顺理益物正反恶故者。明善是能治。故缨络云。顺理生心名善乖背为恶。又益物为善损物为恶。故云正反恶故。疏。或由三时之心等者。略举四重。一约时。如欲行善时。正行善时。行善已时。三时俱重为上善。随一二轻为中三时俱轻为下。二约境者。如一不杀。不杀蚊蚋为上。不杀畜生为中。不杀人为下善。杀即反此。三约心轻重者。随于一境。如杀一畜。猛利重心。处中心。不获己而杀心。为上中下三品之恶。三重不杀即三品之善。四约自作教他者。具自他为上。唯自非他为中。自虽不作而教他作为下。疏。细论其义多品不同者。将上四事交络相望。则成多品。如约杀境。境是一重。更以重心则为二重。复三时重即为三重。更教人杀为其四重。余例可思。言为不善者反此。可知者此有二意。一者通相前但约不杀。今约杀等。二者如一杀境前来不杀蚊蚋为上善等。今杀蚊蚋为下恶。杀畜为中恶。杀人为上恶等。引瑜伽六十释为不善。至下当明。疏。初标所修善同者。下四十善唯佛一善独云上上。前三但云又此上品十善故。云三乘善同者。若准论经菩萨亦云上上。然云上者。即前人天善中三品之上故。五净居是色界善为上。而圣依此修故。就上善论其差别。疏。次显所用功异者。此语即借庄子第一逍遥篇言也。惠子谓庄子曰。魏王贻我大瓠之种。我树之成而实五硕。以盛水浆。其坚不能自举也。剖之以为瓢。则瓠落而无所容。非不咢然大也。吾为其无用掊之。庄子曰。夫子固拙于用大矣。宋人有善为不龟手之药者。世世以洴澼絖为事(其药令人手不拘折故常漂絮于水中也)客闻之曰。请买其方百金。聚族而谋曰。我世世洴澼絖。不过数金。今一朝而煮技百金。请与之。客得之。以说吴王。越有难。吴王使之将。冬与越人水战大败越人。裂地而封之。能不龟手一也。或以封。或以不免于洴澼絖。则所用之异也。今子有五硕之瓠。何不摅以为大尊而浮乎江湖。而忧其瓠落无所容也。则夫子犹有蓬之心也(蓬非直达者也此章言物各有所宜苟得其宜安往而不逍遥哉)今借此言。一种十善犹不龟手之药也。凡夫用之处乎生死。二乘用之才能自免。则犹漂絮也。菩萨用之兼济无外。则裂地而封矣。疏。于中初句对前彰胜者。三乘皆有胜劣分别。然前劣亦名所观境界。后胜即是能观之行。言以实相智修者。以经云以智慧修习。论经云。与智慧观和合修行。论云。智慧观者。观实相观故。释曰。谓实相者。即四谛理。双照事理实也。四谛之义下当结示。即以智慧心中修十善故。疏。一因集者。昔集小因今成小行。依之集道故名为集。二畏苦者。厌当苦故。三舍心者。即唯求自度。下二兼劣缘觉者。四不及自悟。五不及观缘。彼经云闻声。论云观者。念音声故。何者音声。我人众生等但有名故。释曰。此中论意言声闻者。谓众生我人但有名故。名为念声。义说闻声非要耳闻应具二义故。瑜伽八十二云。从他听闻正法音声。又令他闻正法涅槃。故曰声闻。即声闻声闻。又瑜伽八十四说四种声闻。今是趣寂四声闻义。玄中已明。疏。结成自乘者。论云。如是彼音声解入故。众生无我非法无我。意云。唯生无故。但成声闻乘。疏。然能治下结成四谛为声闻乘恶因恶果二体俱亡。善体不亡。故上为道迷胜义愚等起于十善。此便顺灭。灭此异于人天言成声闻乘义含道灭者。道即因乘。灭即果乘。疏。第三缘觉善者。然缘觉声闻各有二类。总相而说。声闻观谛。缘觉观缘。声闻依声。缘觉依现事。而各成二者。一声闻声闻。谓本求声闻。亦观四谛。于最后身值佛成果。二缘觉声闻谓昔求缘觉观十二缘。于最后身值佛为说十二因缘教。依声悟故名缘觉声闻。言缘觉二者。一缘觉缘觉。谓本求缘觉。于最后身不值佛世。自藉现事因缘得道。二声闻缘觉。谓先求声闻悟得初果。未现涅槃人天七返。七返满已值无佛世。藉现事缘而得道果。今此就其缘觉缘觉以明善法。此人胜故。疏。方便不具力不堪说者。缘觉出世无九部经。故此无所依。故不能说。非是智慧劣于声闻。余可准知。广如瑜伽。本地分中者。有十七地。声闻地当第十三从二十一论至三十四。即此卷中明缘觉地。第十四终此卷。建立缘觉有五种相。一种性。二道。三习。四住。五行。言种性者。谓由三相应正了知一本性独觉。先未证得彼菩提时。有薄尘性。由此不乐愦闹深乐寂静。二有薄悲性。于利生事不乐三有中根性。是慢行希愿。无师无敌而证二道亦有三。一百劫亲承佛修蕴善巧等。二值佛世近善士闻法未得暖等。三已得沙门果未究竟。三习者。依其三种习菩提分。四住者。初名麟角。乐寂静处。后二名部行。亦乐部众等五行。谓依村落等守根正念。神通化物不言说法。又云。一切本来一向趣寂。释曰。今经论中通三种性。总句修习显己有习亦有道。初自觉者。即是麟角。二不能说。即是彼行。亦是前明薄悲种性。三观少境界有二意。前意由有道故。后意通相而明。余多大同。疏。第四菩萨十善疏文有三。初举论四名。次四中下料拣。后言因集下依论牒释。疏。二具足悲愍是菩萨用者。论云。见诸众生习行苦因及受苦时。起悲愍心。意云。见行苦因愍其当苦。见已受苦果悲欲拔之。疏。一观求行证智度满者。论云。三者受大位地。是故求证佛广大智。二尽净诸障断二十二愚。已断二十。唯如来地。亦有二愚。一于一切所知境界极微细著愚。二极微细碍愚。佛善方断。论云。此中但说菩萨地广成便足。何故复说地净波罗蜜净。释曰。此意云第十地净。但用初句即显智地已满。何用后二论。答意云。以下二句显成初句深广之行。谓一从初地来。展转净障至此究竟。故论云。有上上清净故。二者一地一度净故。论云。第一法清净故。第一法者。即波罗蜜义。第五佛善。疏。前三属佛者。是显佛德。唯明观门。后一思齐乃有二意。一约所求德。二地思齐。即是行门。二显佛法殊胜。亦是观门四中。一对凡彰净。二对小彰舍。三通观诸菩萨明方便。四以自对佛明求。疏。一者灭者。谓不善业道。此是止恶。止恶对习故有共言。疏。二者舍者。谓十力等自在成就。十力降魔所作增上。二乘所无。故名为舍。疏。三方便者。通举菩萨善巧修习。令佛十善得圆满故。疏。四菩萨求无厌足。疏文有四。一举经明求。二上虽下拣所行善。三佛善望已下举论意帖。论云。余残无厌足故。四一切智下释经应令具足清净之言。第三摄众生戒。疏。前中显此戒增上者。即论初生起。云已上依大悲利益众生戒增上。上但自善。今悲兼济故云增上。疏。论名时差别者。论就智中云有三种相。一者时差别。二者报差别。三者习气差别。今以后二在知果中。知因是时差别。疏。尽寿作等者。尽寿为上品。多时为中。少时为下。而言等者。此是瑜伽五十三明于百行。亦名百非。十善用之名为百行。十恶用之即是百非。等者等取少分杀多分杀全分杀。自作教人。以无量门称扬赞述。见杀生等深生庆悦。生大欢喜历于十恶。即为百非。疏。余有三品如上十善者。上十善中释三品竟。反例云为不善者。反此可知。瑜伽六十广显差别。今指三品者。彼略有四。一约三时。今已明竟。二约境有胜劣。三约心有轻重。四约自作教他。前十善中胜境不杀善则为下。不伤蚊蚋是上品善。今即反此。如前已明。三约心有轻重者。初义约三时轻重。今约一时即有轻重。故经说言重心杀蚁过于轻心杀人等轻心中容重心以为三品。此心轻重。亦约能起烦恼。有上中下。故瑜伽第八云。软谓不善者。为软品贪嗔痴所起等三品。自作教他。轻重如前善中。故瑜伽六十广说者。正说于恶。论云。杀生所引恶业有其四句。一有作而非增长。为愚童及不思已悔等。二不作而增长。谓思欲杀等事。三俱四俱非。可知余业亦尔。意三业中无第二句。于初句中无不思而作他逼令作。释曰。即上四句。第一为中品。第二为下品。俱为上品。俱非或误杀等。并非三品。上皆瑜伽意。若准如来秘密藏经。大迦叶问佛十恶何者最重。佛答言。杀及邪见。释曰。此即十恶互望。次又云。十恶等乃至小罪坚执名犯。若不坚执乃至无间。不名为犯。释曰。此即约心意明邪见执著为重。言不犯者。意是轻微。故下文中初云。盗塔寺物不名为犯。后言此人因此坠堕。因此解脱。如人自天坠地亦因地起。次经又云。父得缘觉道。子断父命。名杀中重。夺三宝物。名盗中重。母若出家得阿罗汉。共为不净。是淫中重。若以不实语谤佛。是妄语中重。若两舌语坏贤圣僧。是两舌中重。若骂圣人。是恶口中重。言说坏乱求法之人。是绮语中重。若五逆初业。是嗔恚中重。欲劫夺持戒人物。是贪中重。邪见中重。谓之边见。结云此为十恶中重。释曰。此即约境胜劣。但举其重。中下可知。又云。迦叶若有众生具斯十恶。解知如来说因绿法无我无人无法本性常净。不说此人趣向恶道。何以故。无积集故。释曰。此即净名理观忏意。亦是上来无执著心。不名为犯。亦同如来为阇王说。无能杀等非今正要。义便故来令人解灭。疏。依正法念经三途之中各有边正者可知。疏。即人中残报者。天中亦有残报。人中重故多故。所以偏说。疏。杂集瑜伽等论。开习气果以之为二者。即杂集第七故论云。又十不善业道异熟果者。于三恶道中随下中上。受傍生饿鬼捺落迦异熟。等流果者。各随其相感得自身众具衰损。所谓寿命短促常贫穷等。如其所应。增上果者各随其相感得所有外事衰损。所谓外具乏少光泽是杀生增上果。下引经列释。而等流但举其一。多同此经正恶等流其增上果。亦唯举一。唯邪淫果。但言尘坌妄语。则云多诸臭秽。余并大同。然十善亦有三果等流但云谓即于彼处各随其相感得自身众具兴盛。增上果者。谓即于彼各随其相感得外事兴盛。更不别说。亦应例恶得长寿无病等。以经及论不别显故。疏。亦不明差别余报。瑜伽第九大同此说。若准俱舍论云。何缘此十各招三果。答此令他受苦断命坏灭故。且初杀生令他受苦受异熟果。断他命故受等流果。令他失减受增上果。余恶例知。显宗四十四中义亦同此。而以受苦为其加行。堕于地狱。根本断命感于等流。又一师云。先受异熟。后受近增上及远增上。与今大同。则加行根本俱招三果。疏。多是前重后轻者。以嗔恚等流前轻后重。故云多也。疏。若水之流湿者。周易乾卦云。水流湿。火就燥。云从龙。风从虎。则各从其类也。疏。护众生命如护己命下。亦即是前对治离也。疏。依增上悲念众生故者。正释集字。依前摄善起悲摄生。名戒增上。今依上悲欲拔众生。悲心能起利众生事。故名为集。疏。论就别相为八种众生者。此之十心与离嗔中六心有同有异。故论解释亦小不同。前六心者。一慈心。二利益心。三哀愍心。四欢喜心。五利润心。六摄受心。望此十心有四差别。一离合不同。前恶行众生此分为二。所谓恶行及外道故。前摄菩提愿众生。此分为二。谓同行众生。及摄菩提愿众生故同。二通别不同。前于贫乏及苦众生。共起二心。所谓怜愍及与乐心。今此别与。谓于苦众生生安乐心。于贫生悲。三起心不同。前于贫所起怜愍。怜贫苦故。今于非贫所起于悲心。欲拔苦故。又复前者。于乐众生起利润心。令舍放逸住善法故。今起怜愍心。念其当受众苦报故。四前后不同。前第二恶行众生。此为第一。彼第四苦恼众生。此为第三。彼前第一怨仇众生。此为第三。彼前第三贫穷众生此为第四。除此四异余皆相似。疏。于贫苦众生者。前但言苦即违缘逼迫。今言贫苦者。顺缘不足。言愍其放逸者。当受苦故。故经云。福德力故生多放逸。生放逸故即无持戒心。以是因缘故堕地狱。然十句为八者。后三通为菩提。有下中上。下劣于己者。摄如己心。等于己者。推如师心。胜于己者。同于佛也。疏。恶慧恶欲者。论云。恶意恶心。梵云末那。此翻为意。梵云末底。此翻为慧也。声势相近。译者之误。今经为正。疏。我净等者。然其四倒因计五阴依法计我谓想行蕴依身计净。谓依色蕴取像。思虑任运计我。薄皮所覆任运计净。故不假专念。若计心为常。多由思度计受为乐。要对境忘念。则我净如俱生常乐。如分别故有难易。远公以我为常。本净是乐原。便以本末释难易。因说有九种本末。一如起信真如为本无明为末。依于真如有无明故。二无明为本三倒为末。三三倒之中见倒为本想心为末。四三倒为本四倒为末。五四倒之中我净为本常乐为末。六四倒为本生恶道稠林为末。七即此为本起现行惑为末。八诸惑为本诸业为末。九诸业为本苦果为末。今但举第五耳。此之九重于斯非要。亦有少理故复录之。疏。由计等者。计我多欲名计净多欲色。如涅槃者。发心品已引。疏。行于实道者。论释正念。正念即四念。治四倒故。疏。二对怨于心中者。以文不次故举帖之。疏。结上三业者。邪语邪业皆属邪命故。谓宝玩受用者。宝玩即贪。受用即嗔。烦恼所烧通三毒说。疏。然痴有二下别明痴相。疏亦复不知下成上迷。前贪嗔之二即法华意。彼经云。父虽怜愍善言诱喻。而诸子等乐著嬉戏。不肯信受。不惊不畏。了无出心。亦复不知何者是火何者为舍云何为失。但东西走戏视父而已。然彼经火通因果。故彼经云为度众生生老病死忧悲苦恼三毒之火。今此正明三毒之火。宝玩受用亦即果火。故彼经云。亦以五欲财利故受种种苦。失谓不知失于法身。亦是不知苦集过失。此中正明起惑故。疏不引。何者为舍。舍即五蕴。次文用之。疏。二无求出意者。即迷灭道。即是不知何者为舍。是故疏云迷火宅之为乐。是不识灭不解修道。以求出离为无求出意疏。一愚痴者。然其四过皆是集。恶行过痴是根本。谓为现小乐造于罪行。招当大苦故为愚痴。重暗下六字别明三过二字为一。其之所覆障通上二义。疏。二入阴翳下开此过名以为二义。初增恶中阴翳是痴。稠林喻使。使即随眠。由愚痴心与使为因。以因依果为阴翳林故。疏云增长结使。增长结使即是增恶。此增恶事即业之过。此明远善者。论云远离无漏智慧。无漏智慧即是善也。亦由于痴为此善障。疏。三行旷野险道者。疏取论意。按经以释然。此二句论经不同故。彼经云。堕大黑暗处。堕其所见。到种种险道。论释云。受至大对过患。如经堕大黑暗处故。是中对者。黑暗示现。如暗中行处处障碍。如是相似法故受大对。事成至诸恶趣。是故名堕。此释上句多作罪因。于临终时见恶报相。心生悔见过如经随其所见到种种险道故。见险道者。悔见故见本罪相。不能集彼对治正见随其所见者。于死时故。释曰。二经文异。皆上句明果。下句明因。而论经险道在因。今经险道在果。今经旷野即大黑暗处。行即堕义。今疏解释亦不违论。但略受生至大对之言。为受苦报过耳。大即旷野对即障碍。故疏云生死长广即旷野名大。多难障碍即是对字。论语小僻。故按经释耳。经云起诸恶见。即论经随其所见对种种险道。恶见是能对。故论释下句但云多作罪因。于临终时见恶报相。意明。下句是因。所到险道即上句之果。故释上句云受大对事成至诸恶趣。是故名堕。由此今经善得论意译回险道在于上句刊定。不知此意。便合此经二句释论随其所见到种种险道。复将前远善失智慧光明。为论初句。受至大对。或言。今经阙论上句堕。大黑暗处俱不晓也。疏。或悔先所修者。谓解追悔不能修习观行对治。但生追悔以扰于心。故净名令慰喻有疾菩萨云。说悔先罪。而不说入于过去。二疏或起恶见者。谓或平生曾修少善。造罪至多。临终恶报拨善无益。名为恶见。疏。一见如实相者。通于事理。事实明信因果。理实不取诸相。故论经云。得不随他一切如实无障碍智故。疏初句自体者。此句亦总亦别。别即所随生死自体。总即能在。谓修善人也。总疏已明。疏佛虽出世者。具七难故除佛前后。疏。乃至等者。以论云谓梵天等梵世间等以为出世正见故。释曰。梵天是正。梵世间是依。疏。初句依止者。以论经有三句。论云离善导师依不善地。如经远善巧导师故。二者依止怨地。如经入魔意稠林故。三者远离作善知识地。如经远离佛意故。今经以初似三故略无初句。疏。尽论意。合初二句释经一句。依止怨故。是第二句失离恶法。即第一句。以依止怨必失远于离恶之师。此二相成。故得合一也。疏。初一道差别者。然道约轮转故喻河流。界约难出故比牢狱。皆增苦过下明外道小乘多乖道过。疏。求有没中者。造善等业求于有果。名为没中。疏。然其总中者。总以六道为河。今取赖耶恒转也。七识波浪并如前说。疏。故此苦果者。相续义故。如河虽深若无流续则易枯涸。疏。于此生死者。瑜伽八十六明由五种相当知顺流而被漂溺。一若于此漂溺。二由此漂溺。三依此漂溺。四如此漂溺。五漂溺时。疏。已具注于文之下兼解释本论。以经别加四流异于爱故。合四与五以为一漂。疏。由此漂溺者。即瑜伽第二由爱故漂。如河有大名其必深广如恒河等。疏。一显河急者。即瑜伽第五漂溺时也。缓水易度。生死若缓圣道可生。壮色不停刹那迁变。才欲修道三昧已无。此即约果。疏。随欲等者。五尘之境皆有顺违。故生三觉。亦兼八觉。如发心品。此即约因故云依此漂溺。若无恶觉即无漂故。即瑜伽论五中第二。疏。涅槃则以欲等者。即第二经纯陀。反教文殊令显佛无为。喻云。譬如贫女止他客舍寄生一子。是客舍主驱逐令去。携抱是儿欲至他国。于其中路遇恶风雨寒苦并至。为诸蚊虻蜂螫毒虫之所唼食。僧宗曰。为其邪学之所抗折。譬之风雨。未免烦恼吞噬善根。譬如毒蛇虫。今疏意云。经以六道喻河流等。即是果河。应以欲等譬于毒虫。例如宗释。论无别释故引异释耳。疏。第二起难有四者。初一见。次二爱。后一慢。由身见执者。亦即俱舍由二不超欲。由三复还下。释曰。此即五顺下分结。由二不超欲者。即欲贪及嗔。由三复还下者。即身见戒禁取疑。经唯身见。故前行疏云执取之言亦含戒取。是同还欲界之惑。略无疑耳。故贪嗔二如守狱卒。身见等三如防逻人。疏。若准涅槃下欲会论经。先引涅槃。爱见罗刹皆乞浮囊义。如前引回文不尽正会论文。若尽应云水中爱见罗刹故。于中执取正于水即果流故。疏。配蕴窟疏求欲等乐著者。此是论文。初求五欲得己乐楚。众生处处著。故有等言。疏受用事时中我慢大慢憍慢者。多恃才能云受用事。大慢等即三地有文。我慢于等自大故云大慢。于上不恭说为憍慢。自高陵物总显慢义。而云原阜者。尔雅云。高平曰陆。大陆曰阜。疏。四滞枯洲者。论经云我慢陆地之所燋枯。论云。一执。二转还。三中著。四者洲故。疏。皆翻上三段者。谓一自体。二起难。三明失也。六中如一与善因即离自体。既无自体。即无难及失。余五亦然。故云皆翻也。疏。一苦事等者。一鞭杖楚挞故。二费用资财。三亲属分张。四枷锁著体。五垣墙防逻法说五中前三苦者。一病苦。二求不得苦。三爱别离苦。四戒难者。谓后二是业。初犯戒业。上二界离无惭愧故不起犯戒。五见难。当邪见业痴为本故。疏。无始发方便者。则显二是中间所趣不真。三是终造即行不真。此三失道翻有妄集。后三失灭翻有妄苦。前二内苦。一四大即老病苦。二五盛阴苦。三总余五苦。人皆厌苦。由著我故不能得出。疏。唯大涅槃者。翻前失灭得如实法。翻前失道三种如实。前二事实。后一理实。疏。余如涅槃二十一说者。即南经也。北经当二十三。皆高贵德王菩萨品。经中广说三恶觉过。令起六念善觉。后有此喻。经云。善男子。譬如有王。以四毒蛇。盛之一箧。令人瞻养喂饲卧起摩洗其身。若令一蛇生嗔恚者。我当准法戮之都市。尔时其人闻王切令心生惶怖舍箧逃走。王时复遣五旃陀罗。拔刀随后。其人回顾见后五人遂疾舍去。是时五人以恶方便藏所持刀。密遣一人诈为亲善而语之言。汝可还来其人不信。投一聚落欲自隐匿。既入聚中。窥看诸舍都不见人。执诸坯器悉空无物。既不见人。求物不得。即便坐地闻空中声。咄哉男子。此聚空旷无有居民。今夜当有六大贼来。汝设遇者命将不全。汝当云何而得免之。尔时其人恐怖遂增复舍而去。路值一河。其河漂急无有船筏。以怖畏故。即取种种草木为筏。复更思惟。我设住此当为四大毒蛇五旃陀罗一诈亲者及六大贼之所危害。若渡此河筏不可依。当没水死。宁没水死。终不为彼蛇贼损害。即推草筏置之水中。身倚其上。手抱脚蹋截流而去。既达彼岸安隐无患。心意泰然恐怖消除。释曰。上具引经在文可知。下合文广。今当撮略云菩萨摩诃萨得闻受持大涅槃经。观身如箧。地水火风如四毒蛇。蛇有四毒。见毒触毒气毒啮毒。常伺人便性各别异。敬养无益。四大亦尔。又蛇以咒药可治。四大亦尔。应远离之趣八圣道。五旃陀罗。即是五阴。彼旃陀罗令人恩爱别离怨憎集会。又严器仗则能害人。常有害意。遍害一切人无手足刀仗侍从则为其害。五阴亦尔。令人远善近恶。烦恼自严器仗常言一切。若无戒定慧刀善知识侍则为其害阴又过彼。彼害不能令堕地狱。但害有罪。亦不自害。财货可脱。不必常害。唯在一处杀己不堕五阴。反此有智之人。应当远离依八正道六度万行。令心如虚空。身如金刚。一诈亲善以喻于爱。常伺人便令人轮转。但见身口不见其心。爱但虚妄无有真实。爱又过彼。无始终故。难知故。难远故。若有智慧不为其害。空聚落者。即是六入。无人人空器等空者。以明法空。凡夫远望生不空想。菩萨知空。六大贼者。即是六尘。劫人善法不择好恶。令贫孤露作一阐提。无善防卫则为其劫又遇大贼贼劫现在唯劫欲界尘劫三世亦劫三界。唯菩萨勇健有善仆从。不为其劫。直去不回。河喻烦恼。犹如驶流深难得底。堕未至底即便命终。众生亦尔。未至空底即便轮回二十五有。河唯没身不没善法。烦恼反此。故应勤修六度万行。以为船筏至涅槃岸。余如彼经。疏。不定聚众生实有大乘等者。然三聚皆有。且约长时入正定聚动经多劫。故唯不定则可回也。疏。广大佛法者。亦是教道。智慧即是证道。二地竟。第三发光地。疏。所以来者。来意中三。初正明。二引证。三会释。今初有二意。一就三学。二地是戒。三地是定。四地已上皆属于慧。故为次第。则令初地亦属戒收。疏。又前三下二约寄位。谓初地为施。二地为戒。三地为修。此三所以名世间者。世间有情多分行故。故俱舍云。契经说有三福业事。一施类福业事。二戒类福业事。三修类福业事。此云何立福业事名。颂云。施戒修三类。各随其所应。受福业事名。差别如业道。释曰。类谓性类。此三各别。一类性故。定名修者。颂云等引善名修。极能熏心故。谓离沉掉名之为等引生功德名之为引。此定地善。极能熏心令成德类。故独名修。疏。故深密下引经证。疏。此则具前下三会释也。谓一前位持戒未得等持。即三学意。二既言未得世间等持。即寄位意。在文可知。疏。言发光下二释名。于中三。一叙异名。二申正解。三总结拣定。初中金光者。即第三经。经云。无量智慧光明三昧不可倾动。无能摧伏。闻持陀罗尼为作本故。是故三地说名明地。言十住论。即十住毗婆沙。当第一仁王下当释之。疏。今统收下第二正释。后故瑜伽下引证。于中四。一正证闻持等而为所发。二由内心净下证明三学三既言下疏指后义释成能发四摄。论下引例释成。摄论即当第七。论云。由无退转等持等至所依止故。大法光明所依止故。名发光地。世亲释云。由此地中与三摩地三摩钵底常不相离无退转故。于大乘法能作光明。名发光地。无性释曰由无退转等持等至所依止者。谓此地中证希有定。能发智光。明了诸法故名发光。得已不失名无退转。诸静虑定名为等持。诸无色定名为等至。等持者。心一境性。等至者正受现前。大法光明所依止者。谓此地中与定相应无退转故。于诸大乘契经等法得智光明。此地是彼所依因故。名为发光。释曰。此二释论皆当第七。大同小异故。疏。略指同于瑜伽。次云金光明者。如前已引。疏。二以闻持能发下即第二前所发以分能所。于中三。初正立。二以闻法竟下以闻释成。三故瑜伽下引证结成。疏。三以胜定下第三会。取第一二种所发以为能发。于中分二。先正立。后故下论云下引证。于中四。一引本论。二引唯识。三谓由得下释唯识意。以成前义。四故上下引上本分成唯识义。疏。余诸经论下第三总结拣定上。恐学人欲见异释故委出之。实无异辙。余论之言今当更出。显扬第三云。三发光地。谓诸菩萨住此地中。善修治第二地故。超过一切声闻独觉地。证得极净三摩地。蕴大智光明之所依止。是故此地名为发光。则亦不异前矣。又上言仁王名明慧地者。即下卷中明三贤十圣。各修一观门皆名法师故。故经云。大牟尼言。有修行十三观门。诸善男子。为大法王。从习忍至金刚顶。皆为法师依持建立。今言第三地者。彼经云。复次名明慧道人。常以无相忍中行三明观。知三世法无来无去亦无住处。心心寂灭尽灭三界痴烦恼故。证得三明。一切功德观故。释曰。立名小异义理同经。疏。故十净心下此前总结。此下拣定也。疏。若所离下第三离障。初举本分。其名委具。二引唯识立名。则总释义委具。于彼论中先释障。后释愚。障中忘失三慧故名闇钝。三慧别障如下愚中。今但总说后由斯已下释断二愚。一欲贪愚。但略举愚。应有问云。上标所知今何得举欲贪烦恼。答彼次论云。彼昔多与欲贪俱故。名欲贪愚。今得胜定及修所成。彼既永断。欲贪随伏。此无始来依彼转故。释曰。以欲贪故。多住散乱故。障定修慧。以此欲贪依障而转。障尽欲亡。疏。二圆满陀罗尼下此持通四。一法持。二义持。三咒持。四能得忍持。以闻思慧与彼闻持极相近故。所以偏说非不障修。疏。苦约所证唯就总持者。四证如以明所流是教法故。然所证如。论自释云。此有二意。一由得三慧照大乘法。观此教法根本真如。如即胜流故。论释云此如流教最为胜故。二若证此如。说法胜故。故疏结云。能舍身命求此善说。善说即胜。然舍此身下即无性菩萨释摄论言。谓此所流教法最胜。故舍身命求此善说不以为难。疏。其所成行亦唯禅者。即下厌分及求法行。即方便摄行。庄严论云。第三住能生欲界。而不退禅。疏。其所得果亦法及禅者。下引梁论证于得法。引金光明证于得禅。疏。前中四分者。疏文分三。初总科。二此地修禅下解释。三亦可下对属三心疏则异前。二地下疏取彼经以拣今文言更以十心者。能念即此地初十心。于禅定中求欲深故。所念即是二地即十心。以欲求禅却念净戒。戒清净故乃得禅定。次引瑜伽证成上义。先明所念。后复由余十下即是能念。起此十心在于地前修成下中。未入此地故成上品。方入三地。三地即是增上心住。疏。初言净心者。然十皆清净。初句兼总偏得净名。疏。依不舍自乘者。谓所住大乘之法坚心不动。此句是总。下及前十者。即前地十不舍净戒方得定故。疏。若不胜进即名为退者。此未得不退故。论云。五依不舍自乘胜进。疏。谓自他烦恼者。释云二地。二地有何烦恼。谓障三地者。是二地惑。今不现前。故云不坏。疏。等至八禅自在者。论云。三摩提自在。三摩提是古梵语。即三摩钵底。此云等至故。疏。皆以有智故不染烦恼者。以有智故。庆快殊胜处染不染。疏。此广大二心与前后有异者。诸处有智上求为大。有悲兼物为广。前地亦以不染为大。利他名胜。今以利他非小乘故亦得名大。智不求狭亦得称广。疏。厌行分中二。先正科。后又此下摄位。前二自分。后一胜进自分。护小乘之过胜进依前进修。疏。命行二字是所无常法者。即经有为字。此同涅槃我观诸行悉皆无常。疏云何此无常即前命行者。命行是论经即有为此问无常所以亦无常法。疏。何者是无常即前不住者。不住是论经即无常字。此问无常体相故。下经云刹那等。故疏论云。依身转时力生三种苦者。内报迁移名身转时。从触生受从受生苦。已是无常况三苦更起。故是无常。由转生苦。故转为力。疏。形色增损者。食为便利资内污秽垢污不净显现于外。故云不净。以增损故即是无常。疏。依不护诸恶力等者。论经此句亦云无常。远公云。此以无常显于无常。以夭寿等粗相无常。显于有为法性是无常。无我理细不显无常。今经异论。云不安隐故。疏。直释不配无常及与无我。而通两意作无常释。不异远公作无我者遇缘夭逝不自在故。下第五句正无我所。故彼疏云。不定我所反显我无。疏。然无常有二种者。远公云。应有三种。一分段无常。分段两向用之。向前为无常所以。今此为无常体性。故此分段不出此二少时。亦名念念无常故。次经云。刹那生灭四相迁故。疏。二自性不成实下疏文有四。一总释名。二即下三句下别释经文。三约三世迁灭下结示文意。经从前际生即是生义。今非从故名为不生。向后际去即是灭义。今非向故名为不灭。亦应不住。不住通于无生无灭。为对生灭是无常义显不生灭是无常义。顺净名故。四此中三世约相续门下拣门不同。谓诸经论中辨法有二。一相续门者。约就三时以辨一法。当知是法从于过去来向于后世。如人说言。我从生来向于老去。今是此门故云非从前际生等。二以三时对别诸法。名生灭门。是则一法随时为三。三法相望。过去已去。当者方来。现者今住。故引有部。从未来藏入现在等。则谢往名过。过往背今称之为去。在当名未。当起之法。趣现名来。亦可来者是其现义。当法未现名为未来。今名现法。住现相故名为现在。依此门辨无生灭义故。今依前门故。于未来义则可具言。过去已灭。未来未至。现在无住。故无生灭。今依前门故。于未来却名不去。是故结云二门不同。疏。第二至无救者。无常理定非物能裁。故云无救。如四方山来。即涅槃文。如四谛品。疏。别中九高约生老病死者。科文即为四段。初四约死。次二约资生。第七约老。后二约病。而生过不约人所爱故略而无之。就总相言约生老病死。又生一种。含在资生等中。以诸增长位总名生故。又此四段亦摄八苦。二即求不得苦。死兼爱别离苦。病中有怨憎会苦。五盛阴苦通在于四。今初死苦望之远近。故有四句。初言未至者。自少及长皆归死门。一息尚还。假言未至。临风微烛何所依凭。文殊云。生死有畏菩萨。当何所依。净名答云。菩萨于生死畏中。当依如来功德之力。凡夫无此故无所依。二死时将临名为既至。故无常经云。云何保形命不觉死来侵。三死相现前者。诸识昏昧六腑空虚。余息淹淹心魂悄悄。或随业报中阴现前。内识外身皆有死相。阴转死相即曰中间。难向死门故多涕泗。四正舍命风刀解体。故曰分散。气绝神逝名舍命时。故无常经云。命根气欲尽。支节悉分离。众苦与死俱。此时徒叹恨两目俱翻上。死刀随业下。意想并慞惶。无能相救济。五根已苦不能安排。将前忧悲随逐于苦。增心热恼。言同住者。即是与心相应义也。明此死人但与忧悲苦恼同住故。六地云。死时别离。愚迷贪恋。心胸烦闷。为愁涕泗。咨嗟为叹。在五根为苦。在意地为忧。忧苦转多为恼。若准涅槃。直观于死自有十义。云夫死者于险难处无有资粮。去处悬远无有伴侣。昼夜常行不知边际。深邃幽暗无有灯明。入无门户而有处所。虽无痛处不可疗治。往无遮止到不得脱。无所破坏见者愁毒。虽非恶色而令人怖。致在身边不可觉知。疏。次二约资生者。非唯不知追求受用皆悉是苦。亦不知前皆悉是苦。亦不知前皆归于死。而初追求爱顺憎违。求顺不得即求不得苦。憎违而至即怨憎会苦。疏。六苦多乐少者。且顺妄乐名为乐少。积而祸集已是苦矣。散而贪恋斯苦更多。亦爱别离苦也。疏。七于身老时者。第三约老明无救也。壮色不停犹如奔马。西日黯黯熟能驻之。疏。后二约病者。初一少时病。后一老时病。言病因者。乐受生贪。则房色竭其骨髓。滋味煎其肠藏。安得不病苦受生嗔。则愤恚填于心胸。不思危难安不病哉。痴则愚暗不识是非。动皆颠坠安不病哉。九中然老亦病因。而不云因者。老亦即病。谓年耆根熟形变色衰。饮食不能气力虚微。坐起苦极余命无几。岂非病哉。况加客病难复再康枯柳遭霜生茂无日。随风坠叶归树何期。疏。论云后三句皆明身患事何故不在初说者。问意云何。谓前四后三是老病死同身患事。何不一处并而说之。而于中间间以追求。答云示身数数患事者。为欲彰身患事非一。遍于老少故分两处。言可卒加者。病之与死皆可卒至。故复应问言。既云患事非一。何不前明老病相耶。则应答云。死过重故。故前疏云此相显故。疏。菩提菩提断等者。如前已引智相智性即法华意。疏。上二妙用自在者。结上句当体显用。下句寄对显胜。然此五句皆有摄功德大。疏文从略下清净亦然皆带总句。疏三大义下三句。亦前二正明德行圆满。后一寄对显胜。不杂外道故。言大义者义即义利。利他德广故名为大。疏四无讥嫌者。净德殊胜故。无杂者。论名不同摄功德大前云寄对名为无比显胜逾越二乘今云不杂。即胜过外道。疏。一无恼即离惑习无明不杂故者。四住之结名之为惑。四住种子名之为习及无明住地三类皆惑故并不杂。杂即恼故。疏。若依根本亡故忧悲随尽者。身受名苦。心受曰忧。先由身苦后起心忧。是故说苦以为根本忧为涅槃巨害。故偏言之。若据根本应言无苦。疏。一得体等者。无忧即无上苦。无畏即无于惑。惑苦双亡名为无余。疏。二得用者。对上体言无住涅槃。即体用双具。即具大智故不住生死。具大悲故不住涅槃。疏。由俱不住下疏释论也。论云菩萨至涅槃城不复退还。而能利益众生。得世间出世间胜事。疏释意云。由不住涅槃能入世间。由不住生死能出世间。此二无碍即是胜事。胜事即无住涅槃故。无住涅槃唯佛方得名为胜事疏。以斯为业则翻有为之业者。以前菩提涅槃但无惑苦。不言无业者。以有利乐之业不与惑苦共俱故。翻有为之业耳。上来亦即净乐我常。疏。谓见佛智胜利者牒前护小有为下牒前护烦恼行所以不次者。为顺生后悲心便故。疏。今众生上远慈尊下。此有两重父子。一约人。上远慈尊是孤。不化众生是独。二约法。又无方便为孤。方便以为父故。又阙善心为独。善心成实男故。疏次三依有求。由迷四谛故。前二有障后一无治。故不证灭。疏。空知此辈皆是增上慢人者。即法华经文大意。未得究竟。谓为究竟故。然此上文多同二地。彼以广解。疏。又上总别下上依论文此直就经耳。疏。第二决志救度中。疏文有二。先依论释。后申别理。前中云初三何处救度等者。论为三段。此是第一。次五度行。论云。以何救度后一度果。论云。云何救度。成疏文皆具。然初度处三道。论主皆有妄想之言。谓皆妄想因果可除断故。疏。定慧合说者。问此非慧也。慧合定中亦非戒地。戒何别说。前戒已成不依定故。此中之慧是定中慧故。疏灭除沉掉故云调伏者。沈是昏沉。是定顺障。是慧违障。掉即掉举。是慧顺障。是定违障。定多易沈。慧多易掉。故名顺障。沈不明了。掉不寂静。故名违障。论云灭除沉掉随烦恼使者。沉掉即是随惑使即随眠种现俱亡故。疏。更有一理者。第二申别理也。于中初附论申。次然三学下通不次妨。后若直就经下一向别说。疏。第三修行方便摄行中又二先释行名。后文分下科释。今初就方便摄行之相。疏。文已具今先略示。谓菩萨因前三种观故。知生死多过众生未出。佛智大利众生未得。便念众生堕在众苦。何方拔之令得涅槃。即知不离无障碍智。乃至不离善巧多闻。遂求正法。得已思修入禅无色。依定观法得无生慧。依无生慧。生如实觉。依如实觉得无碍智。便能拔众生出生死苦。得涅槃乐。摄相如是。疏。牒前二行为三因者。二行即护烦恼及护小乘。护小行中有狭及小。故有三因。疏。护烦恼行为离妄想因者。谓三杂染皆为妄想故。疏前释三种杂染皆名妄想。二由念众生常在世间不舍离故。三知一切智智下名精进因者。非勇猛求不能证故。问上文先求佛智后念众生。今何在后牒佛智耶。答前由先念众生处有为过佛智胜利不能得之。故起悲心悲其处过。后求佛智拯此沉溺。疏。论经具有者。彼云。此诸众生堕在大苦烦恼业中。疏第三思得方便于中五。一总举文理。二言有五者下列其名位。三然此五下总显文意。四此五之中下举论总释。五正释文。四中又二。一出经意成论为三之由。二论依此义下正举论释。而论总云是中方便摄行有三种。问前来岂非方便摄行。何以至此始云摄行。答上之二段牒前起后。方欲傍求未得名为方便摄行。今此求得摄生方便。方得其名。证中最极名毕竟尽起中渐增名为上上。第三可知。疏释如实觉云随顺如实觉者。论总云彼尽。以如来所说一切法随顺如实觉起故疏分论文两段释之。先释一切法。而远公云。如来所说一切法略有二种。一三地中从佛所闻之法。二当地中诸佛七劝所说之法。今于此二起如实觉。如实觉者。随顺相应故。一顺三地所闻法。起得无生忍及深行等。疏依此义云因音声忍得无生忍。然无生忍从四地起。亦证三地之中所闻法故。成于顺忍。顺忍之力得于无生故。以顺忍释。论随顺三地所闻即音声忍。二对七劝得如实觉。即八地中得无量身及净佛土。十自在等得劝之后方成此故。今约展转故略不明。疏。三此觉不离无生慧下。第三方便无自相行及共相生为慧行故。疏文委具。疏。得三地满胜进分禅者。净禅有四。一退分。二住分。三胜进分。四决定分。今即第三四。即下于四地决定能发。疏。谓即三地禅中之智者。即修慧也。是下经中观于诸法不生不灭。明是三地自智慧观。疏。彼四地之慧下拣今修慧。但是四地证前相故。寻求趣本。故名彼慧以为光明。由此三地得名明地。疏。此中修慧由闻慧故者。论云。此是彼起依止行。闻慧方便是起所依。是故修行名彼起依止行。意云。由闻解修故。修求闻之行。疏。三节皆慧者。一四地证慧。二三地修慧。三求法闻慧。瑜伽八十三云。慧有多种。言慧光者。即闻思慧。言慧耀者。即修所成慧。然此第五即是闻慧。疏。初结前标后者。标云正法通于教义。五重方便本由求法。故于正法倍复增求。疏。初文有十下分之为二。先释后料拣。今初。十句即是三慧。而有四节。初三唯闻。第四五六通闻思慧。第七唯思。后三唯修。疏。无慢心故者。有慢则不求。二不妒他解故生喜悦。乐法故问。无折伏他心。好心好法名之为喜。终时爱味说以为乐。疏八到法下于后三中初一是定。后二是慧。若随位分到法初地。住法即是四地已上。行法即当八地已上。疏。九住出世间智故者。即释经住法。而论经云。归依法。论释云。依出世间智故。谓四地证智是所归依。疏若望后厌分下第二料拣。于中三。初慧行料拣。二于中初日夜下。能所求料拣。以显勤行者。此即三地能求法行下九皆是所求修行之法。三又此十句下能所受分别。言思通教义者。始依教思。终则依义　　　　大方广佛华严经随疏演义钞卷第六十          
