　　　　大方广佛华严经随疏演义钞卷第七十一　　　　唐清凉山大华严寺沙门澄观述　　疏。九十二句定不定差别等者。疏文有二。此上标章。后前句明下别释。先释第九句文三。初标举论文。二释经文。三释论定不定义。疏谓现作下。疏释经文三受之义。疏文已具。然经部师云顺现受业其力最胜。必受生报。后报若顺生受其力稍劣。必受后受不受现受。顺后受业其力最劣。不受现生唯受后受。随初熟位名顺现等也。释曰。义似有余。或有各造一生之业人天并造。先受人报后受于天。岂要令其重受人耶。然此三受略说有三因。一由于因。如于佛僧慈定灭定及无诤定见修道中作供养者。得现乐报。于父母王等作损恼业。得现苦报。二由业体。如不动业得乐生报。五无间业得苦生报。三由行愿。多福之人罪得生报。现世轻受疾得菩提。多罪之人都无现报。以造重恶趣生报故。诸相好业皆得后报。不可一生即成佛故。又诸轮王多受后报。劫减修因劫增受果故。疏。于此三中各有定不定下。第三释论定不定言。于中上二句标。谓前二下释。然即俱舍意颂云。此有定不定。定三顺现等。或说业有五。余师说四句释曰。初句标。次句别释现生。后三即三定业。加于不定即有四业。或说业有五者。或有欲令不定受业复有二种。谓于异熟及时有定不定。开为二种。一异熟定时不定。谓果必定。受于三世时即不定也。二异熟与时二俱不定。谓果与时俱不定。受但有果定时不定。无有时定果不定者。但于时定于果必定。以时离果无别性故。虽开合有异。其理无别也。余师。说四句者谓。譬喻师说业分八种故。为四句。彼许时定于果不定于不定中时复分三。兼前五业。故成八种。第一句者于时分定异熟不定。谓顺现等三业三世时定。于果不定。若现在世获其果即受。现若不受。永更不受。于时必定。于果不定。顺现既然。生后亦尔。此分三种。谓一顺现定果不定。二顺生定果不定。三顺后定果不定。第二句者。有业于异熟定于时不定。谓不定业定得异熟。此但为一。谓果定时不定。第三句者。有业于二俱定。谓顺现等定得异熟。此有三种。一顺现时果俱定。二顺生时果俱定。三顺后时果俱定。第四句者。有业于二俱不定。谓不定业非定得异熟。此但为一。谓果不定时不定也。释曰。上俱舍三师后后渐开。疏中总摄而言小异。言此三俱有定不定者。已总摄三师。而正收初师。即俱舍云此有定不定三顺现等。兼不定为四。疏谓前二下。别示其相。虽通第三师四句。而有通局。前二时定者。以现若受名现报业。现若不受非现报业。生报亦然。要次生受方名生报故。说前二时则定也。报通定不定者。有造现报之业。应合现受。更遇胜缘排而不受。此报不定生报亦尔。无有移此更别时故无时不定也。后一俱通定不定者。即第四句时报俱不定。及第三句时报俱定。并第二句报定时不定。谓顺后受不定业。有业定受而不定。一生二生多生故。是报定时不定。有不定业于第三生应合受之遇缘业坏。是为时定报不定也。或复有业未定生数而受果报。忽遇缘坏故俱不定。然俱舍中报定时不定。义通三报今何就于顺于受耶。答俱舍以业就时。谓有业定受而或现或生或后。今明以时取业。要现受报方名现业。现若受者即现定业。现若不受即非现业故。无现报时不定也。若是生受即是生业。不受则非生报之业故。无生报时不定也。各取一义亦不相违。问现见有业合受现报。而以力排便受生报。或合受生报由异因缘便受后报。如末利夫人专精施戒。合受生报生兜率天。临终小嗔先生蝎中。七日之后转报生天。问据此三业。皆有报定而时不定。何得言无。答现报缘排而受生者。即是生报不名现报时不定也。生报亦然。思之可解。对前三师。疏意便当第四师也。业力甚深不妨广解。或当更有余经论明。疏。定者难度等者。此约非乘及与二乘各于自分而已定者。大乘若定更不须度。是故不言定者易度。疏。根等诸门皆成八万者。由惑有业惑有阶降。业亦如之。惑依根有胜劣性有差异。解有浅深。欲有轻重。各成八万。言翻此即显等者下。明能治一一惑等。皆到彼岸穷理尽性。即是八万四千度门。若于惑等寂妄不动。即是八万四千三昧。若于惑等一一无羁。即八万四千解脱。第四根稠林。根义已见第九回向。疏。别中十相为九差别者总科也。束九为三。初六随法义分别。次二就人分别。以论云声闻菩萨故。后一约行以辨其根。初中又三。初三净根。第四染根。后二通染净。疏。受有迟速等者。钝者迟少利者速多。中者之间浅深亦尔。疏三乘根性相形者。小乘为下。缘觉为中。大乘为上。亦犹羊鹿牛形大小也。疏。谓喜乐等者。喜乐生于贪。忧苦生于嗔。舍根生于痴。后于此类烦恼而有胜用故。多烦恼染根。疏。大乘中熟者定等者。前章约业明定不定。今此约根居然自别。又前约定不定明难易度。今此约熟不熟明定不定耳。疏。即离世间中待时方化者。彼有十种清净舍。然有二类待时。今皆当之。一以第四云于法器。众生待时而化。于无法器亦不生嫌清净舍。释曰。今但用法器待时。二第九舍云。或有众生根已成熟。发生惠念。而未能知最上之法。待时而化清净舍。今全用之。是以疏云且暂舍之。疏。一依身顺行者。此论语倒。合云身依顺行。今疏正用。疏。谓六入展转。递共相缚者。如意识遍缘。于六根中根法随识亦行。六中眼见自身。耳闻自声。声身并在内根所摄。由根随识缘于眼根。令根被缚不得解脱。余例可知。故云展转。疏二生灭顺行。此言是倒。若正应云顺行生灭。根与心王相随染污故顺生灭。易可异灭者。以生住。释轻。以异释转。以灭释坏耳。三观行顺行者。以觉观心行六尘故。疏。根网中收者。六根取于六尘根网尘也。六尘引于六根尘网根也。故其根网摄论取相。疏。七声闻净下下二约人。今初声闻。言望凡夫二乘行增上故者。然论下重释云。声闻净者。行增上灭障能成故。今疏取论释经。此上释增上。谓二乘净根对望凡夫。不求涅槃今能求故。故于出世得增上也。从以二乘根下。释无能坏。兼释论中灭障能成疏八菩萨净即大乘根。三不退者即位正念也。疏。九远随下。此一约行。即经远随共生不同相。论经云深入共生种种差别相。种种即不同。深入即远随。言示一切根摄下。是论释经。论重释云。一切根摄差别者。始行方便报熟根异故。从谓三无漏下。疏释论文。初修为始正行善巧为方便。究竟故名报熟。配三无漏义见上文。谓前信等下。以论会经。释不同远随之言。其信等共三无漏根。释共生义。根与法行相应起故。而随下释不同义。自始至末下。释远随义。此之三根下。释成根义。以胜用光显增上名根故。及此上九下总以义收。并如回向品。疏。第五例三下。然解性欲三略如十力章广如发心功德品。言性相顺入者。依根生解。依解成性。依性起欲。皆悉相似。名为相顺。义理相参名为顺入。以此例根更不广说。疏。第六释随眠者。先释总名。后别有下依论摄释。今初。言此唯约种者。案瑜伽第二云。于诸法自体中所有种子。若烦恼品所摄。亦名粗重亦名随眠。若异熟品所摄。及余无记品所摄。唯名粗重不名随眠。若信等善根所摄种子不名粗重。亦非随眠。何以故。由此法生时。所依自体唯有堪能。非不堪能故。疏。前六明何处随逐等者。论中且据随逐以明。若约系缚。亦应云何处系缚以何系缚。若顺随眠。亦应言何处随眠以何随眠。故下释中云久安眠处等。疏。今初为五者。一约心明处。二就界明处。三就位明处。四就时明处。五约行明处。今初言报心者。异熟赖耶总报体故。微细等义频见上文。言不离现事而生故。但云心者。故唯识等詺前七识。为异熟生。非是报体。酬昔心种不得名报。而七识皆依第八托缘现起。名不离现事。种随现起或有或无。名暂回转处。如人假寐不必本房。疏。二相应不相应中。初取论意立名。唯与下。疏释相应等相故。论云下。引证约界言之。从无色惑微下。疏释论文下中上言。等取色界惑中欲界惑上。此约惑体。远公云。欲界为下等约界胜劣。从虽则随眠下通妨难。谓有问言。随在一界皆成三界所有随眠。如生上界下界惑种亦皆成就。如何云有相应及与不相应耶。故今答云。就其现惑说种相应。非生上界失下界种等。然今案经。但有相应不相应言。故为此释。若准论经云相应不相应。不离相则现惑有相应不相应。而随眠常不离也。疏。一至金刚之顶者。谓金刚喻定之前。犹有生死之有。故名有顶。以俱生惑种此时方断故。以上烦恼林中云下至金刚。自约种说。虽有二义疏意扶此故。上科云三约位明处。从今取通下会论经。不言金刚者。欲通大小故。下偈既云金刚道灭方毕意。即前义为正也。九地之言亦通二义。对上三有之顶。即三界九地之九。谓欲界四禅四空应为九耳。若顺前义。即善慧地。第十当其断尽位故。四约时易了。疏唯智能怖下。此即论意以论经云无始来不恐怖相故。论为此释。论云。无边世界唯智能怖畏如怨贼。未曾有闻思修慧。是故不灭。疏取论意会释今经可知。疏不能随顺正修行者。论经神通下。有正修行言故余可知。疏后三界下。明以何随逐。中除第四句。彰随眠体虚。余五亦就前处以明随逐。而文不次一即就前第二约界明处。以明随逐。不断即是随逐之相。二即于前第四约时明处。以辨随逐。即经令无边心相续现起相。而论经云无始来相续集相。疏中双会无始无边。然其相续即随逐相。三开诸处门。即于第一约心明处。以辨随逐。集生六识即随逐相。余如疏文但言今经义含者。诸处之中意处摄赖耶故。疏坚实下。彰随眠体虚不就前处。言不实坚实者。经云坚实难治。论云不实随逐。不实即是随眠随逐。至禅定等故。是坚实即不实。难治是随逐相。疏五地处等者。五即就前第三约位明处。以辨随逐。言九地中六入处者。以论经云地入随顺不随顺相。论释云。九地中六入处烦恼身随逐故。释曰。身即体也。然九地下是疏释论。对二有顶存二九地。二约善慧九地中。就所知障种。十地犹有等觉二愚。从入初地来地地双断故。于九地已断十八。故云此地分有断除。次引金刚方毕竟。双证上二。金刚方毕。明十地犹有。既言方毕明九已有除。又约烦恼障种。金刚顿断亦成于经。地地之中皆有成就义。疏。六离苦随逐者。此就前第五约行明处。辨随逐义。唯以出世圣道方能离者。则反显于世间之道。诸定等不能离也。故论云余行不能离故。此以不能难即随逐相。前第五中以有成就为随逐相。第七受生稠林。论通为八者。八中前七对因显果。后一句约对后苦彰能生集。就前七中摄为三对。谓初二次三后二。其三对中皆初当相论生。后对因说生就初对中。一身种种当相论生。二业因种种对因辨生由业不同故。生成种种。第二对三句中。前二句当相论生。三住处种种非唯六趣一趣之中无量处故。疏四四五二句色想上下种种者。今经二句为论中一句。经云有色无色差别相。有想无想差别相。二界有色。无色界为无色。无想天为无想。余皆有想。而言上下者。以无色为上有色为下。无想为上有想为下。应更有非想非非想。亦无想收。而论但云色想上下。故远公问云。无色云何得为色中上下。释云。彼无粗色有细色故。又问。无想云何得为想中上下。答义同前意。云彼无粗想有细想故。余如初地中辨。疏五同外色种种。即对因辨生。以举过业之因。显有芽故。广如六地。第三对中。六自体种种即当相论生。亦如六地。然有体唯色有体具二。故云种种。疏。七本顺生下。即对因辨生。此上论文。谓痴爱下疏顺论释。若远公云。论文语倒。若正应云顺本生因。谓现在之生本因痴爱。依今生上还起痴爱故云顺本。亦不违理。疏八末后二句下。约对后果彰其生集故。名集苦谛种种。谓三求下。疏取论意以为解释。于中先总释论名。后上句下别消经文。先释上句二求。言欲受者受即乐受。欲生五欲增取追求。招于当苦。言欲生者。体即是想。取三界胜相而欲生故。下句即邪梵行求中。初总明。此言轮回。即论往来上下。次贪求三界下。别说小即欲界。大即色界。无量即空识二无色。并如八地。妄谓涅槃总。相而说。或谓拍腹。即檀提婆罗门拍腹唱言。我身即道。是计欲界为道。无想即计色界为道。非想即计无色界为道。则上二无色亦在其中。二界偏举此二天者。外道多计为涅槃故。然论经云贪著三界想出想故。而论以无想天释经想字。意云。彼有细想外道妄计以为无想。有想谓无云想出想。成实论中。亦谓无想天。但无粗想。而有细想。故论结云外道妄计谓出有轮。故知三求。但增集因。展转招苦。第八习气稠林。总中有四。一双标。二引证。三正释。四通结。今初。即余习熏习而为二义。标章通故。疏。虽标习气下。引文证成熏习之义故。唯识第二云。内种必由熏习生长。亲能生果。是因缘故。外种熏习成有或无为增上缘。所办成果。必以内种为彼因缘。是共相种所生果故。疏。熏谓熏灼下。第三正释。于中二。先释名。即唯识文。二即赖耶下释熏习义。于中三。一法相宗。二法性宗。三通拣滥。今初。亦唯识文。问明已广。今疏文具更略示之。论云所熏能熏名具四义。令种生长故名熏习。何等名为所熏四义。释曰。疏云即赖耶识以为所熏者。出所熏体。唯有赖耶具四义故得名所熏。以恒住一类下即出四义。此上一句即第一义。论云。一坚住性。若法始终一类相续能持习气。乃是所熏。此遮转识及声风等性。不坚住故。非是所熏。二是无记性者。即第二义。论云。二无记性若法平等无所违逆。能容习气乃是所熏。此遮善染势力强盛无所容纳故非所熏。由此如来第八净识。唯带旧种非新受熏(北极善故)三可受熏故者。即第三义。论云三可熏性。若法自在性非坚密。能受习气乃是所熏。此拣心所及无为法。依他坚密故非所熏(心所不自在无为性坚密)四能所共相和合者。论云四与能熏共和合性。若与能熏同时同处不即不离。乃是所熏。此遮他身刹那前后无和合义。故非所熏。此义疏家在于能熏第四合举。疏前七转识以为能熏者。即出能熏体。从由有生灭下。即出四义。论云何等名为能熏四义。一有生灭。若法非常能有作用生长习气。乃是能熏。此遮无为前后不变无生长用。故非能熏。二势力增盛者。即第二义。论云。二有胜用。若有生灭势力增盛。能引习气。乃是能熏。此遮异熟心心所等势力羸劣故非能熏。彼疏释云。言胜用者。谓前七识可是能熏。拣前六识异熟生者。及第八心王心所虽是能缘。而不强盛不名为胜故非能熏。三有增减故者。即第三义。论云三有增减。若有胜用可增可减。摄根习气乃是能熏。此遮佛果圆满善法无增无减故非能熏。彼若能熏便非圆满。前后佛果应有胜劣。疏能所共相和合故名熏习者。即合辨第四能熏。第四论云。四与所熏和合而转。若与所熏同时同处不即不离。乃是能熏。此遮他身刹那前后无和合义。故非能熏(自他不得互熏前后不得互熏)论云。唯七转识及彼心所有此胜用而增减者。具此四义可是能熏。释曰。所以能所第四合者。有二义故。一以二种第四但能所异言全同故。二用此文别为总结故。论结云。如是能熏与所熏识俱生俱灭熏智义成。令所熏中种子生长。如熏苣胜。容名熏习。疏。依起信下。第二法性宗中熏习之义。并如问明。疏。前中虽闻等下。第三拣滥通妨。亦唯识意故云前中。亦为拣于起信等中善友闻法为外熏故。疏。今并通此者。通结上文性相二宗熏习之义。及除习义。经文皆具。疏。别中十种差别下。二别释疏文有二。先当句释。后总结束。结束中略。今若具说。前七约时明习。次一约道后二约人。前中又三。初二对过说习。次三现在望现说习。后二以现望后说习。疏文皆具。今初初句即因习也。二即果习。疏。如大威灯光仙人所问经者。彼云问疑经。此仙为首。广有问答。末后诸仙问此义。云众生义持犹如流星各各别异云何得成真实聚集。下取意引。佛言无时方处而得聚集。过一乘已菩萨地中方得聚集。无余涅槃中方得聚集。如百川归海。又云。我虽说烦恼平等中得聚集。亦非聚集。如风吹虫聚在一处。风息还散。众生亦尔。业风吹聚地狱饿鬼等处。业尽还散。又问意云。先同在六道。后人中相遇。云何得知先来聚集。佛言大仙人。所有众生若相见时。心不欢喜。生嗔结恨。或时头痛或时失禁大小便利。当知是辈已于先世地狱之中曾聚集相。又问。若先世曾在畜生中。有百千万身一处者。云何可知。佛言。彼生人中各相见时。结成嗔怨常见其便。我当何时觅得其便。即畜生中曾聚集相。若饿鬼中来常乐臭秽。复多贪食。设欲与他心不去离。生恼贪著。或复见彼富贵势力。心生嫉妒。复常欲得彼人财物。若有先世同在人中。曾共一处者。于现世中若相见时更生欲心。若有先世共在天中。若相见时各以眼道。远相摄取共相眷爱。仙人闻此称赞如来。是一切智。疏三随众生行者。此下三句现望现在。以说习气。昔王不立厩于寺者。即智论文。谓此王有象可以敌国。每有怨敌庄严器仗。无不克胜。后敌国皆惧。久而无敌。遂于寺中立厩养之。久闻僧众礼念熏心驯善成性。后有邻国兵众相侵。严象敌之。都不肯战。其王忧愁虑其国败。智臣白王。此象久处精舍。见闻善事与之化矣。可处屠坊令常见杀。后未经久恶心还起。畜生尚尔。况复于人。近善不善近恶不恶耶。疏。四随业下。四五二句约因说习。第四约于作业之因。第五约于善恶之因。四中言如锻金之子等。明法品已引庄严经论说。舍利弗。错教二弟子。一白骨观。一数息观。经历多年各不得定。以是因缘即生邪见。言无涅槃无漏之法。设其有者我应得之。何以故。我能善持所受戒故。我于尔时见是比丘生邪见心。即唤舍利弗而呵责之。汝不善教。云何乃为是二弟子颠倒。说法。汝二弟子其性各异。一是浣衣。一是金师。金师之子应教数息观。浣衣之子应教白骨观。以汝错教令是二人生于恶心。我于尔时为是二人如应说法。二人闻已得阿罗汉果。是故我为一切众生真善知识。非舍利弗及目连也。释曰。以此文证明是工业之习。非业因也。业因即下善恶是耳。疏。如人喜眠者。即涅槃十九。十六大臣。若为阇王。说此偈曰。若常愁苦。愁遂增长。如人喜眠眠则滋多。贪淫嗜酒。亦复如是。疏中有即是本有后故者。以经文随入后有。论判为中阴熏故。故俱舍云。本有谓死前居生刹那后。则本有即是今身。未至当有。于二中间说为中有。俱舍云生死二有中五蕴名中有故。疏。七次第等者。此言后有即当本有也。远公释次第云。中有能与生阴之果为方便故。名为次第。疏意云。如在因中先多作善后则兼恶。后与果时初即多乐。后便有苦。先苦后乐。义亦准之。则受果时如因次第。言上二约现望后者。第六现望中阴第七现望当有。疏。八不断下。此一约道明熏习。无漏圣道亦有熏故疏九实非实下。后二约人疏亦舍三乘余习之相者。智论第三云。譬如香在器中。其香虽去习气故在。譬如人被缚。初得脱时。身犹不便。如毕陵伽骂恒河女。亦第三论。舍利弗嗔亦第三论。谓身子为上座。罗睺罗瘦。佛问其故。彼说偈云。若人食油则得力。若食酥者得好色。食麻滓者无气力。大德世尊自当知。佛问。谁为上座。答和上舍利弗。佛言舍利弗。食不净食。令日中炙。后复令止。不肯归已。炙不合止。佛遂引昔为蛇伤王。咒师设火坑令其嗽毒。若不嗽者当入火坑。彼自思惟我已能吐。云何更嗽。遂投身入火。故其嗔习至今不已。其大迦叶舞。即智论四十七。余如第二疏钞疏法华安乐行品。令不亲近二乘者。经云。又不亲近求声闻比丘比丘尼优婆塞优婆夷。亦不问迅。若于房中若经行处。若在讲堂中不共住止。即不令近也。恐习成种。即是疏释。疏。上来十种下。第二收束等并显可知。第九三聚稠林。论为五者。五中一约生死涅槃之果以分。次二偏就生死之因。后二偏就涅槃之因。初中先举论。后无即邪定下疏释。于中三。初正释三聚。次此就下。拣定约位非约本性。后又约一期下。拣法相宗无性之义。疏。此约解惑者。解为善因惑为恶因。正见即三善根中无痴定起善业无贪无嗔。不定起善则为不定。涅槃经说。邪见一种定起恶业。故为邪定。二则轻微善恶以为不定。前三善根则名不定者。四善根中唯世第一定入离生故。三不定。疏总结前三者。即一法师方便成就。二智成就。三入行成就。大文第四疏初牒前总显者。住此地已名为牒前。了知已下即是总显。先了心行。后教化调伏令得解脱。即是善说。疏。问此二何异下。问答料拣。先问。后前二下答。谓前二别知智成。如别知本草别明入成如别明脉经。今此依脉知病授本草药。教道以将化生者。文无教证故各含之。其教证言在前总中。教化调伏即是教道。令得解脱。即是证道。此三乘中皆具此二。以论经文总中。但云此菩萨住善慧地已。如实知众生如是诸行差别相随其解脱而与因缘。无有教化调伏之言。及至此经所知法中。论经却云。是菩萨如实知化众生法。如实知度众生法。说声闻乘法。说辟支佛乘法。说菩萨乘法。如实知如来地法。论释云何者。随所知说解脱器得熟故(即教道也)解脱体正度故(即证道也)疏依论经有教证义。仍取前文教化等言。故云含有。疏。论主通收为七者。谓收上总明。为第一器收下总结为第七器。一说所说法对器中先举论。即总中下指经。疏别中初能随等者。别但开总故。先配总中二句。以初后六字配经中智随行句。以中间诸林配一切行处。而疏但配属论。以前将论属经意故。疏初众生心性欲解者。牒经经无心字。论中文有。及下喻中复要此心故。依论义加。然论经具云。菩萨如是知已。如实为众生说法令得解脱。随心差别随使差别。随根差别随信差别随境界差别。随种种行习气。随顺一切境界智。随顺性行稠林。随生烦恼业习气转。随聚差别随乘信解。令得解脱而为说法。释曰。论依上经分成七器。初有总心今经略无心。后有使今经为眠缚。在于向后。今经云性在于第二。论经云性行文在于后。故今疏中。但顺经文会取论意。以配属耳。此五正显已成信等者。然心一种但是总依。未成器故。论经中则有心字释义不牒。但云随根随信而为说法故。疏但云已成信等法器。不言于心。以是总依故言有五疏。一约能行之行名种种异行器等者。然论经中具于二句。论别将属于二器。一云随譬喻器。如经随境界差别种种行习气故。二云。随种种异行器。如经随顺一切境界智故。今经既阙二句。但有所行有异。即论前句中种种行习气故。疏取意开成二器。以顺论文。言种种异行者。如根有如能行信进念定慧等。言所行之境者。即所信佛法僧等。乃至所知。如根既尔。性解欲等亦然。能胜解者即持心印。所胜解者即所印境。谓所解真理等。能行即有根性等殊名种种行。所行境中随于一境。即须有五故为譬喻。如种一谷即具五义。谓修一定。一定如谷。一须作意如有心物。以物心断种不生故。二有定根。三习成性。如一茎谷。虽有心根。今已枯椊即无生性。四现起乐欲。五胜解印持不可引转。名决定可生故。疏结云喻上心等。疏定不定根转器者。定通邪正二俱不定。即是转言通上根等者。根性欲解皆悉有于定不定义。疏。以彼生烦恼者。即三杂染生即是苦。烦恼摄眠缚。眠缚即是随眠。是论之使而论乃在第一心下。故此不言。然其类例不合在前。多是译人见其性义。谓是随眠故。类前后名之为使。以性同种性似种子故。而论前文阙性字义。必译人失论经意。故今疏文直案今经论意。以释义甚符顺疏。三结成益下。即第七器。言以上诸义不出自乘者。上六器义不出三乘。疏今初亦是智成者。义有两兼故云亦是。而智先已说。此中之智为成口业故。论但云口业成就。文中二。先总释大意。二何名具法师下释文。于中又二。先引本论后引他文。前中但举论列名。后云广释如论者。以文多稍易非正释经故略指耳。今具出之。论二十德分之为二。前十五种是随顺说。外顺说仪故。后之五德是清净说。内心无过故。前十五中义分为六。初有两句量他所宜。二有二句量法所宜。三有三义量化所宜。此与量他而有别者。前者量他受法之心及法威仪。今此量化量物机性。四从八示下。三义量物所宜。五第十一具德一句。亦量自所宜。与第二量法异者。前量说心及量说事。今量说智。六从十二不毁下。四义明其说能顺益。已知大旨次当解释。初言时者。观察物心无留难时。而为说法。论云。是中时者无八难故。如偈说云。如王怀忧恼病恚著诸欲险处无侍卫。谗佞无忠臣如是八难时智臣不应语。心王亦如是。非时不应说。释曰。论但两偈更无解释。今当释之。前一偈半是喻。但半偈合。王喻众生。于所说法取舍自在故。一如人忧恼言不入心。众生忧恼法不入心。二病苦喻。众生有苦法不入心。三恚四欲可知。五险处喻八难处。六无善法为侍。七恶友谗佞。八无善友忠臣。此八皆为法之难。二正意者。论云。正威仪住非不正住。此义云何。自立他坐不应为说法。如是等事如戒经中广说。何以故。诸佛菩萨敬重法故。以恭敬故。令他生尊重心。闻法恭敬摄心听故。释曰。上量他所宜竟。二有二句量法所宜者。即三顿四相续。论云。顿者是菩萨正意。为一切众生说一切法离悭法垢故。释曰。说一切法是法顿也。离悭法垢故即心顿也。生多法广事虽难尽。但舍悭垢即名顿矣。论云相续者。说无休息舍诸法中嫉妒意故。释曰。说无休息者说相续也。舍嫉妒意心相续也。事难常俱但舍妒心。即名相续。第三三句量化所宜者。谓五渐六次七句义渐次。论云渐者如字句次第说故。释曰。此约教明。论云次者如字句次第。义亦如是说故。释曰此依义也。论云句义渐次者。说同义法不说不同义法故。释曰。此依行法次第说。亦可。于前教及义中说同义法。不说不同义法。是义云何如四谛中苦说有作集。灭道中亦说有作苦说无作。集灭道中亦说无作。如是一切不相间杂。故曰同义。四有三句量物所宜者。谓八示九喜十劝。论云。示者示所应示等故。释曰。如小乘根应示小等。等者。等取授所应授。照所应照等。论云。喜者喜所应喜等量宜开晓。令欢喜故。论云。劝者怯弱众生劝令勇猛故。五一句亦量自者。论云具德者。现智比知阿含所证具说故。释曰。现比一对情意分别教证一对约境分别。备此四种能说之德。故云具德。六有四句。明具说能顺益。谓十二不毁至第十五。论云不毁者。随顺善道说故。释曰。说能随顺出世之道。论云不乱者。不动不杂正入非稠林故。释曰。此明说能顺理。不动者言不太浅。太浅失理名之为动。不杂者说不太深不杂深隐。言正入者显前不动。言能显理令人正入。非稠林者。显前不杂语不深隐不如稠林难见知故。论云如法者。具说四圣谛故。释曰。谓说称于四谛法相。能令人知苦断集证灭修道故。论云随众者。于四众八部。随所应闻而为说法故。释曰。此明说顺于人故。论总结云如是十五种相菩萨随顺利益他说一切法故。后之五种是清净说者。谓十六慈心下是。论云慈心者。于怨众生起慈心说法故。释曰。怨多嗔故。论云安隐心者。于恶行众生中。起利益心说法故。释曰。恶行必当受大苦故。论云怜愍心者。于受苦乐放逸众生中。起怜愍利乐心说法故。释曰。于受苦者愍其现苦。于受乐放逸者。愍其当苦。论云不著名闻利养者。心不希望常行远离故。释曰。未得不悕。已得能离故。论云。不自赞毁他者。离我慢嫉妒随烦恼。为众生说法故。释曰。随缘现起名随烦恼。以离我慢故不自赞。以离嫉妒故不毁他。论结云如是五种相菩萨自心清净故。论又总结云。具此二十事能作法师。是名住大法师深妙义中。疏涅槃具七善知下。二引他文。此中有三。一引涅槃。先虽广引今略列名。一知法。二知义。三知时。四知足。五知自。六知众。七知尊卑。二慈氏下引瑜伽论二十者。一善知法义即摄三事。一渐。二次三句义渐次。第二能广宣说摄二。即顿及具德。第三处众无畏。即随众。第四无断辩才。即相续。第五方便善巧摄三。谓一知时。二示。三喜。第六法随法行摄二。即如法及安隐心。第七威仪具足即正意。第八勇猛精进即摄二义。谓劝及怜愍。第九身心无倦摄于三德。一不毁。二不乱。三慈心。第十成就忍力。即摄二德。一不著名闻利养。二不自赞毁他故。诸经论开合不同。大旨无别疏。三会之亦同下。会瑜伽同上二文。一会七善知。谓一善知法义即是初二。二具上二义故能广说。三处众无畏即知众。四辩才无断即知时。五善巧方便即知尊卑。六法随法行即知自。七威仪具足亦知尊卑。八勇猛精进即是知足。九身心无倦。十成就忍力。皆由具上七故　　　　大方广佛华严经随疏演义钞卷第七十一　　　　大方广佛华严经随疏演义钞卷第七十二　　　　唐清凉山大华严寺沙门澄观述　　第二正明口业。今初先显名体者。文有三节。一显名体。二约位辨胜。三征列名字。今初经文。是一义含名体。谓经从初至而演说法。皆是释名。有二名故。次辨体者。重取善巧智字以为辨体。义无碍下。随难别释义名所以。知是差别即后得智。无心照理即通正体。疏。约位显胜。文意可知。然此无暂舍离。论名不坏论。云不坏者。不动故即无暂舍义。疏。后何等下。三征列名字中二。先释通名。上释名中。但释辩智。今释无碍。后一法者下别释四名。然唯识云。法无碍智缘能诠教法。为境义无碍智。即于所诠总持自在。于一义中现一切义故词无碍智。即于言音展转训释。总持自在。于一声中现一切音声故。乐说无碍智缘机巧说为境。又云。辩才自在者。谓辩无碍解善达机宜。巧为说法。俱舍亦以法缘能诠。释云名身者。所谓想章字总说。释曰。以想释名以章释句。以字释文以总释身。论云。名谓作想。解云。想者取像。或契约义。若取像名想。想是心所。如说于色能生色想。因名生想名为作想。若契约义。想即是名。谓诸贤圣共为契约。立色等名名即是想。由此名想显有诠表故名作想。余义准说。今之本论释法无碍。不局能诠故云法体。如色碍相。然论一时列名云。是中四无碍境界者。一法体。二法境界体。三正得与众生。四正求与无量门。后方牒释。今疏四中文皆三节。一牒经举论立名。二谓字下是疏释论。三故论云下。举论牒释。今初法中论牒释内。以色从缘集非定断常。故离二边辨俗异真。云生法所摄。即二执所依之法言如色碍相者。正出法体。二义中第三段内。文曲有四。一举论牒释。二然得此下。远公释论。以法为俗以义为真。应有问言。法义不同何以论文。皆有远离二边生法所摄故。释意云。随顺观察世谛即入第一义故。三上即远公下。疏成远公义。四亦可下。是疏别义。于中二。先正释。后言如实下解妨。妨云。若义亦俗谛何名如实。答云。约如事实。三词可知。四乐说中云正求与者。邪求不与。疏二广显中下。文前有三。初总释十门。二言十者下。列名略释。其十相名即是论文。谓字已下皆是疏释。三然十中下。总就十中释无碍义。言亦多以词说于法乐说说义者。如第七大小乘相中。法知一乘义知诸乘。词云说一切乘无差别。即同一乘。乐说云说一一乘无边法。即同说诸乘意。疏今初自相有四下。此别释。文三。初总标。次一生下别释。后此自相下总结。二中然论诸段皆有三节。一总列四名。二总举经帖。三重更牒释。疏文之中。以论三段一一别配四无碍义。今初自相。论总列名云。一生法自相。二差别自相。三想坚固自相。四彼想差别自相。疏。一生法自相者。论标名也。谓知色下疏释。世法集起故名为生。自相门中辨此生法。名生自相。下三例然。疏二义者。差别自相者论立名。谓知下疏释。即生法之中差别义也。十一处者。五根五境及法处所摄色也。上二义下。疏结前生后。然上诸义论无重释。疏。三想坚固自相者。是论立名。从起言下疏释。即论重释中意。论具牒释第三句。经云。是中不坏说者。随所觉诸相。随彼彼众生说法故。今疏中先释想字。言亦以慧心取彼二种相故者。总释。言慧心取者拣异凡想。一随自所觉诸法者。即论随所觉诸法相。二随彼下。即释随彼彼众生说法。从说无错下以经成论。从论经下会通二经。疏。四彼想差别者。是论立名。想义下。即疏释亦论重释中意。论云。次第不断说者。次第不息无量众多异名为坚固彼义故。疏文可知。令他爱乐亦乐说义。疏。第二同相中论亦三节。谓列名经帖重释。一同于前文中。初总标法义。二一一切法同相下别释四义。此初知法先论立名谓字下。疏释论无重释。二中从同生灭下。疏释论谓观无常下即论重释。论具云是中无常门入无我义中。第二同相。初智境界成。疏文有四。初释是中无常门。二得入下释入无我义中。三故无我下。释第二同相初智境界成。四是则下。疏以义结。若准推无常门入初无性。亦是不生不灭是无常义。今以经中法尚自性即是常也。义明生灭是无常也。故以无常生灭是无性。常家义用。三词四辩准此可知。疏。第三行相论亦三节。疏亦先总分法义。一生行相者。论立名。次现法缘下疏释论名。后设知下论重牒释之意。疏中有二。先取意释。论本文云。一一世现在世故。从故论云下。明引论释。释上一一现在之言。二已生下知义。先举论。后设知下疏取义释。具足论云。见过去未来世知现在世。彼菩萨智境界成。释曰。疏文分二。先正取意释。二是则下。结示上二。云何逆见过未知现在耶。见过去法谢未法未生则知现在。从未而生必当谢灭。三四可知。疏。第四说相约本释以分法义。即释法等。次随音随心以分词辩。别必带总皆合有说。前三略无。疏第五智相。疏文有五。一分法义。二定境体。三辨通局。四辨其相。五指其源。今初既以法比分于法义下。约说浅深分词乐说。比即类也。二然所知下定其境体。若例前后法比二智是所知境。经文既云以法智知差别不异。即是就能为无碍体。二谛为境。然法比约情智。二谛约事理。三又法比下辩二行通局。法比则通无碍则局。言故涅槃说者。证无碍智局。即第十六经梵行品广说四无碍竟云。声闻无四无碍。无三种法故。一者必须软语。然后授法。二者必须粗语。然后授法。三者不软不粗语。然后授法故。言声闻设有少故名无者。是通妨难。即彼经中迦叶菩萨难云。若声闻无者。何以如来说舍利弗等有四无碍。佛答意云。如四河入海。此之四河皆有无量水。而言等海者无有是处。即少故名无意也。次下又云。或得一得二三不得具四。故名为无。即其义也。从若就二智所观下。结成通局。非唯法比通于大小。今无碍智所观亦通大小。但能观无碍局大乘耳。即以法无碍智知法知境及能知智。名法智知差别不异也。下三例然。四于大乘中下。正明大乘法比之相。即是释文。于中二。先双标法。比二法智观如下。别释四相。论云。一现见智。疏中先释现见。后谓观差别下。释成现见所以。即论重释中意。然论经云。以法无碍智知诸法差别不坏方便。释曰。其不坏方便即今经不异。论重释云。是中法智者。知谛差别不异方便法智差别不坏方便故。释曰。其知谛差别。即释经中知法差别。二谛不同名法差别。言不异方便者。释不坏方便。从法智下重举经帖。故取意云。差别二谛同如不异。同如即是不异所以。二比智即观下。释义无碍。比智二字是论。即观下疏释。亦即论中重释之意。彼经云。以义无碍智以比智如实知诸法差别。释曰。此与今文颠倒论重释云。比智者。如实分别余亦如是比知。如实谛差别可知。释曰。以现所知类度诸法故。曰如是。疏中取意。其观前能观。如实分别之智。即如实分别。从类余下释论余亦如是。从类何等下征释。比智如实谛差别知故。为顺经中云差别如实故。如实在下差别即如实。正辨顺上二谛同如。了二谛如即如实谛。知差别耳。细寻易见。三欲得方便智者。即论谓字下。释证第一义名之为得。欲趣向证必假俗谛为方便故。论经云。以词无碍智以世智正见故。知说法。论重释中不释此句。疏以相见道释正见。言四得智。即论谓字下。取论意释。论重释云。第一义智方便者。非颠倒异。乐说应知。以论经云乐说无碍智以第一义智正方便说。故论牒之。疏中先释论非颠倒。次故云下。结以经帖。后可以证下。释论立名。疏余如下。第五指其本源。论则可知。回向即第六回向十六智宝处明。彼说三心见道亦有法类。一内遣有情假缘智。二内遣诸法假缘智。三遍遣一切有情诸法假缘智。前二名法智各别缘故。后一名类智总合缘故。有说。十六心见道。自有二义。一依如智。二依上下谛。并如前说。然有部则时通处别。现智知于三世之法。名为时通。比智亦然。现智唯知欲界之法。比智知于上二界法。名为处别。若依经部成实论明。则处通时别。二智通知三界。名为处通。法智知于现在。比智知于过未。名为时别。成实十六无边空处品中问。此定能缘何地。答此定缘一切地及灭道。问曰。有人言。诸无色定虽能缘灭。但缘比智分灭。不缘现智分灭。是事云何。答曰。缘一切灭。以现智缘现自在地灭。以比智缘余灭道。亦是能缘一切。释曰。现智即法智也。若依深密相续解脱经时处俱非定现见。见法名为现见智。知他方及他世名为比智。又更分别于一切现所知名现智。类度解者名为比智。故不可时处定也。俱舍即当第二十三。大同唯识。观上下谛一十六心偈云。世第一无间。即缘欲界苦。生无漏法忍。忍次生法智。次缘余界苦。生类忍类智。缘集灭道谛。各生四亦然。如是十六心。名圣谛现观。此总有三种。谓见缘事别。释曰。从世第一法无间。即缘欲界苦圣谛境。生无漏法。名苦法智忍。苦忍无间缘欲苦谛。次生法智名苦法智。此智无间次缘余界苦圣谛境。有类智忍生名苦类智忍。此忍无间即缘此境。有类智生名苦类智。如缘苦谛。余三亦然。有十六心言苦法忍者。苦是苦谛法忍。缘苦法名苦法忍。果是等流智唯无漏。为显此忍亦唯无漏。举后等流以为标别。故忍名智者从果为名。如苦果树树非苦果。从果得名。故云智忍余可例知。言现观者。现前观圣谛故。言有三者。一见现观即无漏慧。见谛分明故。二缘现观。此无漏慧及慧相应心心所法。同一所缘故。三事现观。谓前相应及余俱有同一事业故。余俱有者。谓道共戒及生等四相俱有因。故名俱有也。余广如彼。疏第六无我慢中。言约真俗者。通就三乘二谛明之。故世谛中历三乘法词及乐说。但总别分之。疏迷蕴著积聚我者。以聚生门种族是蕴处界义故。迷积聚为蕴。谓有我人。亦谓聚色以为色蕴等。次言迷界著异因我者。约法我说六根六尘生识。正因因各异故。有此法我若外道计中。有人我以为异因。使知尘等。言迷处著欲我者。迷于六入。根尘相顺眼见色等。遂生贪著则有法我。或谓神我于中能著。犹如一人在于六向见色闻声等。言迷谛等者。迷于四谛十二因缘。皆谓以因能作果故。人我可知故。疏双结。并是法我亦通人我疏。今随顺下上辨所遣之病。即是我慢。此下辨能遣之药。即是无我观世缘生故无有实。无实即实为第一义故。上六地论云随顺观察世谛。即入第一义。从故蕴界等下。结成蕴等为智之境。第七大小乘相者。知实为法知权为义。会三归一为词。开方便门为乐说。言唯一事实者。即法华第一云。唯此一事实。余二则非真。二中顺机说权即是义意。三中三乘同归一实者。亦第一经云。舍利弗。当知诸佛语无异。于佛所说法当生大信力。世尊法久后要当说真实。告诸声闻众及求缘觉乘。我令脱苦缚逮得涅槃者。佛以方便力。示以三乘教。众生起处著引之令得出。又第三经云。汝等所行是菩萨道。渐渐修学悉当成佛。三周之经。皆是会三方便归一真实。言解脱相中无差别者。第三经。药草喻品云。如来知是一相一味之法。所谓解脱相离相灭相究竟涅槃常寂灭相。终归于空。即解脱中无差别也。又第二经云。但离虚妄名为解脱。其实未得一切解脱。则一切解脱三乘同归也。疏。法华云下。释成上论。亦方便品先有一偈云。舍利弗。当知钝根小智人著相憍慢者。不能信是法。释曰。此偈则明如来有畏。畏其谤故。次即云。今我喜无畏。于诸菩萨中正直舍方便。但说无上道。疏。即开方便门者。开方便有二义。一于一佛乘分别说三。名之为开。即初施权故。信解品末云。随诸众生宿世善根。又知成熟未成熟者。种种筹量分别知已。于一乘道随宜说三等是也。二开者。开除开发故。第四经云。此经开方便门示真实相。斯即说三为方便名之为开也。然皆为一事下疏是也。第一经云。我此九部法随顺众生说。入大乘为本。以故说是经。亦即长行中云。诸佛世尊唯以一大事因缘故出现于世。又云。舍利弗诸佛如来但教化菩萨。诸有所作常为一事。唯以佛之知见示悟众生。即其文也。故引论明随顺解脱。即方便多门皆顺解脱也。第八菩萨地相者。说地体为法地相为义。三词者。说相不违体。四乐说者。说相随机。此之体相即证教。二道亦即前义说。二大亦即不可说及可说义。总收一品之意。广如本分及请分中。疏。一智相下。即前释法无碍。上句论标名。从一切下牒经解释。有两重征释。何者下此微法体。即经法行智行。后征法智何以名菩萨行。答意可知。故经云下双举经论以帖。言论云观智说者。论具云。是中一切菩萨行者。法行智行是现观智说故。疏斯则异前。义大者显义无碍。即是说大。前法无碍是义大也。三中巧说十地者。释方便言。从授与众生下。释无差别言乃有二意。一称机不倒为无差别。二不违证道为无差别。如鸟迹合空。疏九如来地相中。以始本无二释一念者。以起信云谓一念相应慧无明顿尽。名一切种智。言一念相应者。即始觉与本觉相应故。彼论云。如菩萨地尽满足方便一念相应故。觉心初起心无初相。以远离微细念故。得见心性心即常住。名究竟觉。正是始本无二相也。次上论释本觉竟云。何以故本觉义者。对始觉义。说以始觉者。即同本觉。又云。若得无念者则知心相。生住异灭以无念等故。而实无有始觉之异。以四相俱时而有皆无自立。本来平等同一觉故。故以始觉同于本觉。无复始本之异。为一念相应。亦是一念顿觉一切法故。故净名云。一念知一切法。是道场成就一切智故。余并可知。第十作住持相中。约就能所以分法义。亦是总别。总知如来所转法轮名法。别知八万四千差别为义。而前意义长故。疏。但举一意词及乐说同体义分。依前法义起说名词。词中差别说为乐说。疏随自意等者。论主但云语者能说法故。疏以涅槃意明如来说法不出三语。即三十五迦叶品中因说。若言众生定有佛性。名为执著。若言定无是则妄语。便云。如我说十二部经。或随自意语等。初会已引。今更略示。如五百比丘各说身因问佛。佛言我为欲界众生。说父母以为身因。结云是名随自意语。次云。如答把吒长者问。瞿昙知幻应是幻人。佛乃反问汝识王舍城中气嘘旃陀罗不。答云我知。佛言。汝知旃陀罗。而非旃陀罗。我知幻者岂是幻人。结云是名随他意语。次言世智说有我。亦说有世智。说无我亦说无。是随自他语等。十力已下转法轮之德。言上皆一切智智下结释经文。是佛现觉故为说德。第三法师成就。于正显中二。初一总科。二则前下料拣。于中三。一二分分别。二又前下对释标文。三于此下摄位分别。疏今初先列下文三。初总出意。次初三下总科。后一义持下别释。然以人望法十皆所持。约三业中亦有能所。初三意中义教所持。三是能知身业。三中通能所摄。而初二以正报摄。后一以依报摄。后四口中七以教摄。八以辩九十所说深广。九无尽乐说深说者。深约契理何有尽时余可知。第十法云地。初来意有三。初引瑜伽。唯摄第九于中先明九地所能。次而未下明前地不能。则是举劣显胜。后今精勤下显此地之能。即举胜拣劣。二论云下引本论通摄前九。故云于九地中非第九也。已作净佛国土即第八地。及化众生即第九地。既通前九而偏语八九者。后三通无功用故举拣异。又八多约身。九多约口。今云智满多约意业。故胜于前。言智觉满者。智度圆故。菩萨地尽故。三又一乘下。唯对后三。以后三地皆一乘故。亦成前义。疏次释名下文分为三。初总标。二云者下开释。三然诸释下总结。二中四。一释云。二约法下释法。三空亦下影出如空以标名。虽无释有空故。四摄大乘下。以诸经论释上空云。总有九释兼摄论。三义成十一义。一引摄论。二金光明。三唯识。四瑜伽。五无性。六真谛。七庄严。八十住。九重引瑜伽。今初摄论释有三义。此即第一义从此喻含水义下疏释彼论。此句即疏从总缘一切下。无性释论彼释具云。由得总缘一切法智总缘一切契经等。不离真如。此一切法共相境界智。譬如大云陀罗尼门三摩地门。犹如净水智能藏彼。如云含水。有能生彼胜功德故。释曰。共相境智者。云与空合如智与境冥。又共相即是总释之义。今疏取其要言。释彼本论义已尽矣。疏又云。譬如大云能覆下。即摄论第二义。从此喻覆空下。疏释彼论。从即以前智下。取无性意释。彼释具云。又如大云覆隐虚空。如是总缘一切法智。覆隐如空广大充遍惑智二障。言覆隐者。隔义断义。疏又云于法身下。摄论第三义。从此有二义下。疏释亦取无性意。无性释此云。又如大云澍清冷水充满虚空。如是总缘一切法。智出无量殊胜功德。充满所依法身。释曰。彼言虽多疏以收尽。次四可知。疏。真谛三藏下六引真谛。于中先言虚空喻三法身者。譬如虚空空有三义。一容受义。譬如自性法身不碍生死。二无边义。譬如显了法身。谓虽得显了犹未究竟如空。有清净处有尘雾处。如道内法身遍解惑中道也。三清净无尘雾义。譬如圣果法身。言云喻三道之智者。即智慧如大云。譬如如智有其三义。一道前性得。二道内修得。三道后至得。文言遍者。性得如如智遍如如理。满者修得如如智满如如理。覆者至得如如智覆如如理。境智相称云即是雨。雨有三义。一能除尘。谓道前自性智清净无染义。二能洗垢道内灭除恶业。三能生萌芽。道后能生如如萌芽。又虚空如法身云如应身。疏。此法喻亦齐下。二疏断得失。先取。后似非经意下夺之。谓若如上释。道前应得法云之名。名既此立故。似非经意而言似者。以约理可通故。谓道前虽有云义。三义未足不得此名。十地位满方得名耳。此则可通故云似也。疏。庄严论下。七引庄严。先引论。此从法下疏释。十住论第一瑜伽又意下。第九重引瑜伽。先举论。从是则密云不雨下疏释。即周易小畜卦语。易云。小畜亨密云不雨。自我西郊。彖曰。小畜柔得位而上下应之。曰小畜健而巽。刚中而志行乃亨。密云不雨上往也。自我西郊施未行也。释曰。彼况文王当纣之时。身为西伯有君之德。犹如密云。未有君位德未施行。犹如不雨。今况十地含佛之德。未等正觉故云含德而已。疏。所覆下即第三离障。于中四。一标。二谓于下能障名体。三此障下所障之业。四斯即下。断愚证理成行得果。文并可知。疏第二正说中。疏文有二。一依论总科便以疏释二。后之二分下。料拣于中三。初料拣论次。若依前下以经对论。后六中下对于三心。疏。即九地自分行者。则显后二相是胜进行疏。真如是佛行处者。今此九地入向十地。何名入如来所行。答十地同佛境相应故。疏。七地尽至入相者。即经名为得下。经文十地学穷名为地尽。依行得证说为至入。第二三昧分别中。九定离八种垢者。六七合故下。疏一一结之。若从上科八中前七自分后一胜进。前中前六自利。后一利他。前中前五法身行。后一摄净土行。前中三。一解二行三成德。疏。不与惑俱者。释无垢义。然就总开别皆带无垢。无垢即不与惑俱故。初句示其带。总云不与惑俱。疏下三成德者。即身口意密也。初放光中疏双就身智二光。正意在身。疏。上句无量则尽法界之疆域者。即经虚空界广大三昧。此同自受用刹。下句穷国土之体性。即法性土此能穷究。第三受位分自有十相者。文中法喻合结。一如世之华上者。为主菩萨之华大宝故上。二广大为量。三事则众宝间错故胜。法则众德为严亦如上说。有同时具足相应广狭自在一多相容等德故。四法界智地为生处故。五因如种植。六成如出水。七第一相。然华有三时之异。一华而未敷。二处中盛时。三雕而将落。今非初后正处中盛时。正观普照等彼流光。法界现事如开。菡萏披敷见莲华实。双美事理昭著权实开荣。八世之莲华人德感故。今此之华出世德感。九琉璃为净栴檀为乐。玛瑙为我檀金为常。四德为体。十智光圆照照如来藏。教网遐张为庄严也疏。同声相应者。即周易乾卦文言之语。易云。同声相应同气相求。水流湿火就燥。云从龙风从虎。圣人作而万物睹。本乎天者亲其上。本乎地者亲其下。亦各从其类也。今取同位故曰同声。同谓何能有相益。显如世朋友互相成益故下。彼光照此此增智力。今此照彼益彼何疑。疏若约教相者。显有二意。前约教相。人之所贱莫过于足。人之所贵莫过于顶。顶光入足故。显敬深。二若约证下自有二意。文乃有三。一顶光入足。显此菩萨入他佛境。二故论下引证。三显证佛境。即自证故者。是第二意入自佛境因圆趣果故。论言平等摄者。此有二意。一如来下摄足收其光。菩萨上摄光入佛境云平等摄。二入他佛境即入自境。自他佛境无二体故云平等摄。是以处中引论。证上证下第一平等。下疏自具而约二光以明相摄。谓菩萨顶光入足。佛光入顶。今但入足已显相摄。余可知也。第四至同声相应文中有四。一总显相应之由。二表内下释德相放光之由。三又上下对前会释。四德圆下释光名号。疏。于中十业者。以文显故。疏不指经。若欲指者。二无数下是。三示现下。四开悟下。五周遍下。六灭除下。七隐蔽下。八示一切下。九如是下。十示现下是。疏若约化相者。疏但有二。初身光入菩萨色身之顶。但为化相。即上收下就实约义。中曲复有二。一约相显实。即诸佛智光入菩萨心顶。二直就实论。自智已圆当成之果显在心源。是故结云果成在已。论云下引证。谓菩萨下疏释。言亦因收果者。上义佛果下收菩萨。今菩萨顶收得佛光耳。上释迭互摄受入则下释平等摄受。疏。初喻随何身者。即经云如转轮圣王所生太子。母是正后身相具足是也。然论经云玉女宝所生。准智论玉女宝不生。乃是一说。准萨遮尼犍子经第三云。千子皆玉女生。彼名夫人宝余则可知。疏。随所得位者。然论释云。此菩萨同得位时名为善住。远公有二释。一明同上王子得位时。二同佛得位时　　　　大方广佛华严经随疏演义钞卷第七十二　　　　大方广佛华严经随疏演义钞卷第七十三　　　　唐清凉山大华严寺沙门澄观述　　第四大尽分中。文前有四。一依论科。二此五依下论释义。三前二下料拣。四文中下辨经义。二中五义之内义字向上。皆是论文。义字已下即是疏释。然前二离惑智二障。成心慧二解脱。后三利他即是三业。一意二口。虽云意持正在口说。三即身通。今初集智下。疏文有四。一总彰大意。二文中下总科。三然通真妄下总辨义类。四在文六重下对文收摄。今初。然论中文有三节。一总立七名。谓一集智大等如向疏引。二总辨七智之所依起。略显其相。三总释七智之相。今疏文中分为七段。一一智内皆有三重。如今集智云今初集智。即第一列名。二依能断疑力。即论第二依起之一。三了法缘集故。即论第三段释义下之六智。皆具此三。然远公释缘集云。统唯一种。或分为二。一妄缘集。三界虚妄唯一心作。如梦所见但是心解。二真缘集。一切诸法皆真心起。如梦所见皆报心作。或说为三。曲有三门。一真妄离合为三。离为前二合为第三。第二约心识论三。一事缘集。从事识起一切法。二妄缘集。从其妄缘起一切法。三真缘集。真识体中具过一切恒沙性德。互相集成故言缘集。又从真识起一切法故。经说言。若无藏识七识不住。不得厌苦乐求涅槃。由如来藏故起诸法。三就有为无为说三。一即有为缘集。二无为缘集。三具二缘集。并如六地已说。三摄以义类。即前三中第一三也。四中在文。虽六不出前三。收摄已竟。释义已周。一唯染中已摄六集。二有七集。三唯一集。四有三集。五唯二集。无为有三虚空已别说竟。但二无为。一净二灭。涅槃有四。余无余及与无住。皆约修显故。得称净。六唯一集故有二十也。第六段中四。一标通三。二故论下引证。三以法界下疏释。顺上善法界为净。不善法界为染。无为法界为灭。无为与善为正。不善不正。四而论诸句下会释论文。然上以其三事开合故为六段。而文不次。又今经与论经次亦小异。若依今文辨次第者。然望论经论经阙二。一无世界集。二无最后入一切法分别决定智集。彼意为世界即世界成坏。将后入一切法集。属于总结故。但十八并结十九。今为世界是总。通佛众生如世界成就品。通有唯成无有坏义。成坏之刹唯属众生。彼次与此亦小有异。以法界居虚空之后。众生识界居为无为前。且依今经以辨次者。先明三界通于依正。总辨众生所依。次云世界通于染净。次辨法界向上为上四所依。向下。与为无为等而为所依。法界是总以性从缘。则有为无为。众生是能迷之人。识界为众生之本。虚空是众生等住处。涅槃是众生所归。烦恼是能迷之因。行兼于业则显前皆是果故。此句初有此菩萨言。由烦恼因感界成坏。次三辨反源之人。如来下四辨反源之果。结云一切者。非止二十故也。第二应化智。亦具上三。谓一列名。二依起。三释相在文分二。先标名总科。后别中十句下随文别释。前中即将蹑经前文。释论第二牒所依起。其第三释义易解不举。论云是中应化智者众生应化等差别。远公云。然化有三种。一据始起有分别心。而作变化。二就息想论。物见我化我实不化。三就真实说。缘起门中皆是真实作因。法门之所示现。今依后义。是故前缘集智而起化用。第三加持智中。文亦具三。初牒经立名。二论云下辨所依起。三谓依彼下疏释论依起。便是第三段中释义。常化不绝为加持故。即以不绝是转义。如转法轮。疏。初三不断三宝者。不断是三宝中持义。谓佛种不断即是佛持等。疏。愿等因体者。望上时持故名因体。就体有二。愿是起行方便之心。供养及行即依愿。正行供养摄福行摄智故。第四微细智中文三。一牒经标名。二谓智下解义。三故论下蹑前辨依起行中。先举论。后谓依前下疏释。言三智者。一应化。二加持。三善集。即前缘集智所以合者。集智是智应化是悲。悲智无碍为佛微细。疏非但八相。一具余七者。但应化一智。即能令一而具一切。今一一事皆具三智故为微细。以如来证此法门故。别有十事多同八相。八相不具第五密处智。文中有四。一标名。二依护根下辨所依起。三现粗下释秘密义。四初三下释文。文含多义。前诸疏文已皆具矣。第六入劫智文有五。一标名。二依命行下举论依起。三谓劫下疏释论含于入劫之相。四亦十世下结成玄门。五以得下出即入所以。第七至入道智文中有四。一标名。二论云下依起。三谓遍入下疏释依起。四别中下释文。三中显前标名具于三义。一明知凡夫道。道谓业惑以逆顺等皆所知故。二若约下知化凡夫道。谓一切善法论名对治。即顺字摄之。及第三知化凡夫即是佛道。文正出此。四别中总句义通三义。别显三种中。前二皆第一知。凡夫道其中观破抟聚者。四十八经当具解释疏。次四句能化之行者。即化凡夫道。亦兼第三知凡夫道。即是佛道。后四化果其中思议等并如九地。第二解脱下总有四对。疏中已配义并可知。第五释名分。疏今此一段从所受立名下。此文有三。初此上拣别。二引论释。三谓佛身下疏释论。然此一段若从所受应名法雨地。若从能受应名法海地。今从受处名为法云。云当佛身而论意。又以闻法相似犹如虚空。则以虚空为能受。菩萨身遍覆故。云为所受之法。以云义多含故论影出之。疏由前七智等者。七智正是此地别行所以举之。成就念力偏语受法之德。此智实成下释经随顺无量菩提之言。由因成果就故云随顺无量菩提无量之德皆随顺也。疏。上二句性故者。论一时具云闻法者。性故作故二事示现。疏。离破之谓三慧下。疏释论大法明下。牒论释经。然今经云安受摄持。论经云受堪思持。思即是摄。堪即是安。受堪虽倒俱是闻慧。疏取义顺经不违论释。余并可知。第六神通力有上无上分智慧明达。即起通之智者。经但两句。论经亦但云住此地于智慧得上自在力善择大智神通随心所念。而论云。是中依内者有四种。一不思议解脱。二三昧。三起智陀罗尼。四神通如前所说。释曰。今疏取意。各别配经。亦具此四论。言如前所说者。即大尽分中五种大。但合智及陀罗尼耳。以陀罗尼智为体故。此之二段者。即以转变外事为神通自相故。疏无所不融故能一身包含无外者。此金刚藏正用前作住持相中。于其身中示有无量国土庄严之事。及于自身示现佛身。疏此中亦即大尽中事者。前文标中已有五大。今复结之。故云亦是。谓初总标三业。即神通自在余具五大。一观察三世。即第一智大。二三昧境界。即第三三昧大。三智慧境界。即第四陀罗尼大。四游戏一切下。即第二解脱大。五变化下。即第五神通大。疏问中即举菩萨疑佛者。谓信菩萨神通谓佛应不胜。前举佛疑菩萨则谓佛得。亦疑菩萨不得故问同意别。疏第二乃至说法断疑等者。文中有三。一正显断疑。二然此下文下会释经文。三若准下依经解释可知。第八地影像分。于中分二。先总料拣。后正释文。前中有三。一约二道分别。二约修显分别。三非一异分别。初即论意。于中三。一依经标名。二前二下以二德收之。三依论列释。二中远公前三皆阿含。今以海喻十德互遍故喻证德。此二教证亦可隔句相对。池望于海是修成相对。地中真伪合修为教。如池喻起修之行。海喻舍妄契真。实德互遍犹如义大。第二小喻第四珠喻。即约诠就实。相对寄言显十如。彼十山为教智。真体无二如珠更含。余义略示其一。疏。前中池喻下。第三依论列释标功德名。皆是论文。余皆疏释。然下论随文释中。亦自解释。释第一池喻云。依本愿修故。释第二山德云。依一切智增上行十地故。释第三海喻云。因果相顺故。今十德遍海。即因顺于果海揽十德即果顺于因。释第四珠喻云。过十宝性即障尽证坚疏。又十地有三者。第二修显分别。以修成法三而收四喻。前二是修故亦是教。次一是成亦顺于证。三是法地顺佛果海故。以海喻融前二也。前二即是修成含池山珠之三喻也。疏。又此四喻下。第三非一异分别。于中四。初约因果明非一异。二约前后。三结成圆融。四结示本意。今初分二。先总标。后初一之下别显。池非是海故云始异。入海即池之水故云终同。同异先后即始差别终无差也。二出喻一佛智地出十地山故。云无差之差。上二下结前生后。三海则因果交彻。四珠虽一证智不碍分十。疏。又初喻前后体别下。第二约前后论非一异则十地相望以为前后。疏。初一即是圆家渐者下。第三结归圆融。此言自天台生。而小不同。彼处渐圆是渐教家圆。今亦圆教行布之极耳。圆圆亦与彼不同。乃是初后圆融名圆圆。非圆教圆满名圆圆也。是知上取相显。前二喻教后二喻证。理实四喻一一之中。皆有教证。如珠喻体即证治穿等教。池初四河即是于教入海为证。故约非一皆是教道。约非异义皆是证道。又非一非异二义不同。即是教道互融为证。勿滞语言。疏。上来所解下。第四结示本意。言上来解者。唯除四喻。喻四功德余皆疏意。故云在论虽无。疏。今初修行德中下释文。然论但云是中修功德者。依本愿力修行以四摄法作利益行。自善增长及得菩提自利益行。应知。次论牒经帖义文意可知疏第二总以喻显中。然此十山与俱舍论多同小异。彼偈云。苏迷卢处中。次逾健达罗伊沙陀罗山揭地洛迦山苏达梨舍那頞湿缚羯拏毗那怛迦山尼民达罗山。于大洲等外有铁轮围山。前七金所成苏迷卢四宝。释于梵名如升须弥山顶品。然须弥处中。次七金绕轮围。第九今有十山为次。又别为顺十地所出异故。一雪二香。俱舍九中所无。三鞞陀梨陀梨亦云驮罗。下偈复云毗陀。则正当第三伊沙陀罗。此云持轴。与种种持义亦大同。四神仙应是第五苏迷梨舍那。此云善见以仙居故。五由乾陀罗。即第二持双。六马耳全同第六頞湿缚羯拏。七尼民陀罗全同第八。彼却无翻。但约形名为鱼嘴。八斫羯罗同彼第九。九计都末底义同揭地落迦。彼亦无翻。但说其相故。论经名众相山。十苏迷卢全同第一。既加香雪应除象鼻。三藏楚夏既各不同。言词轻重难为克定。疏。第三法喻对显中二。先明山体。后若语下辨其所有。于中二。一直辨所有以况于法。二论以义拣。今初文并可知。但计都山并大力修罗处者。准经论说。修罗总有五种住处。一在地上。一最居下。最居下者。在于海底。即毗摩质多罗阿修罗王。其力最大统领无量修罗眷属。次上二万一千由旬有阿修罗王。名曰勇健威势次劣。亦统无量修罗眷属。次上二万一千由旬有修罗王。名曰花鬘威势转弱。亦统无量修罗眷属。次上二万一千由旬有修罗王。名曰罗睺势力最劣。亦统无量修罗眷属。今此所说应是彼王。最居上者。疏。论云前三下。第二论以义拣。于中二。先举论释喻。后论但显喻下疏义释。今其四地道品即第一治贫穷。五地即第二治死。七地即第三治俭。八地即第四治不调伏。九地即第五治恶业。十地即第六治修罗。并可知。疏二互相显者。前意但因依果。今则互依于中有四。一正明互显。二论云下义引海喻证。三前言依地下会违。四又地则但依下拣二别相。相别有三。一但依兼入别。二又山在海下显非即离别。三又山出海下等不等别。疏合中总云下疏文分四。一顺释不夺。二若夺下反以成立。三喻中下会通法喻。成俱不夺。以喻中云得大海名不可移夺。明约果也。法合则云名菩萨行不可移夺。故知约因。四故论下别引论证成。由经影略故论双明。然论具云难度能度大果功德者。因果相顺故十地如大海难度能度。得大菩提果故。今以言拣之故论易了。然上说有三种地。一修地。二成地。三法地。今明相正顺在后二度即到也。疏以深广故者六深七广余可知。然涅槃三十三明海有八德。一者渐渐转深。二者深难得底。三者同一咸味。四者潮不过限。五者有种种宝藏。六者大身众生所居。七者不宿死尸。八者一切万流大雨投之不增不减。释曰。彼经通喻佛法广有合相。今喻次第喻于十地。故加至十不同彼次。疏第四宝珠喻中合于十宝者。八辈为八缘觉果行为二。总成为十。缘觉根利不数入观故。无多果依学无学。但分为二。无利生用者。合不能出宝。下引论出故取者。正证出宝兼出海义。疏一出功德。论具云一出功德选择而取以善观故。疏已折开解释。大文第九利益分。供养功德者。非谓供养能生功德。显此法胜能令供养。是地功德上生信亦然。疏然闻有二义下。疏文分二。先正释顺明不取闻相。即涅槃经云。若有闻经。不作闻相。不作说相。不作句相不作字相。如是一切乃为闻经。释曰。此称理而闻如前已引。从初后圆融。即此经意。言等佛者此经说佛智慧观境。今能正闻如彼真观故云等佛。疏闻已等佛下通妨。先妨。后若更下答。亦由一多无障碍故疏。第二动地者。然准论经云一动。二踊。三上去。四起。五下去。六吼。远公释云。上去是令人觉。下去谓振下。如世虚物振撼。余如华藏品。余文可知　　十定品第二十七。疏。谓前明普门中所具差别正位等者。此中意有三节。初第二会为所依普门。次四会即普门差别。此会即会别归普。初即根本。次即依本起末。后即会末归本故言重会普光。意在斯矣。言等妙二位全同如来普光明智者。结成人普所以。以此会说等妙二觉二觉全同普光明智。即是会归之义。问等觉同妙觉于理可然。妙觉之外何有如来普光明智。为所同耶。答说等觉说妙觉即是约位。普光明智不属因果该通因果。其由自觉圣智超绝因果故。七卷楞伽妙觉位外。更立自觉圣智之位。亦犹佛性有因有因因有果有果果。以因取之是因佛性。以果取之是果佛性。然则佛性非因非果。普光明智亦复如是。体绝因果为因果依。果方究竟故云如来普光明智。疏。二约次第等者。疏文分二第一正明次第。二以极果下释妨。于中二难。一释重会。二通蹑迹之难。今初谓有难言。若次第明位何以重会普光故。为此通。后谓前依本不动下。显其所以。何以极果由于始信。信依本智而起。今不离本智故。斯则以因成果。摄果酬因。然因有二种。一约本有恒沙性德。信解行愿等无不具故。二约修起。谓依本信德而起信心。依本解德而起解心。如起信云。以知法性无悭贪故。随顺修行檀波罗蜜等故。一一修起皆带本有俱来至果。无间道中一时顿圆。解脱道中因果交彻。名为得果。果亦有二。一者本有菩提涅槃。一切佛法本觉具故。二者修起今证菩提始觉悟故。始觉同本无复始本之异名究竟觉则二果无碍。然二因本从本觉体上起来。则二因与本觉无碍。始觉既同本觉。则二果全同于二因则二因与果交彻故。因该果海果彻因源。故今重会普光。表斯玄趣。问若此交彻即是圆融。何名次第。答虽带本有起因。因亦次第。先因后果。得果虽该于因亦成次第故。得果后方说融前。前圆融中若因若果并是普光明智差别之德。别常依普不相舍离。说有前后成在一时故不同也。疏。后出现因果下。二通蹑迹之难。谓有难云。极果由于始信。重会普光极果之后何得更有平等因果。故为此通。明此因果皆属极果。故不违理。疏品以普贤三昧无碍自在无边大用。而为宗趣者。不同前文宗趣。别说者有二义故。一者例前。令物证入为趣二者令诸菩萨亦得无碍自在无边大用。而为其趣。则此疏文通宗通趣。疏正释文下文分二。先总科因果。后别显因门。前中亦二。先正科。后然六品之因下解妨难。此有二难。今初正通重会之难。谓有难云。若约差别因果者。因因不同。因与果异。如何等觉之因与妙觉果。同会而说。故今答云。若约差别不合同会。有圆融义所以得同。故云若约圆融等同果相故。疏果是对因下。二有难云。若尔因是圆融可同果会。果是差别之果何得同因会。耶。故今答云。只缘是差别果对因说果。是相待之果劣故同因之会又复难云。对因之果劣故同因之会。平等因果因果俱胜何同此会。故今通云。平等因果由差别成。若无差别平等无依故须同会。疏。今初此因下。第二唯显因门。但释六品。疏文分三。初总彰大旨。二引教成立。三决断有无。今初以诸古德不立等觉。故案定有。疏是以诸教下。二引教成立。虽有开合疏意扶开。故下结云有等觉明矣。引二经一论文有二节。二经一开一合。一论具于开合。说六种性及六坚六忍等者。即彼经第一品。当第三贤圣觉观品。经云。佛子六种性者。是一切菩萨功德璎珞庄严。菩萨二种法身。菩萨所有百万阿僧祇功德行璎珞。若一切菩萨不入璎珞功德门得入正位者。无有是处。佛子六种性者。所谓习种性性种性道种性圣种性等觉性妙觉性。释曰。一习种性即十住。二性种性即十行。三道种性即十回向。四圣种性即十地。五六可知。复名六坚者。谓信坚法坚修坚德坚顶坚觉坚。顶坚即等觉。觉坚即妙觉。言六忍者。经云。复名六忍。信忍法忍修忍正忍无垢忍一切智忍。而言等者等取六慧六观。经云。复名六慧。闻慧思慧修慧无相慧照寂慧寂照慧。经云。复次六观。住观行观向观地观无相观一切种智观。亦有相承说于六定。璎珞无文。言六定者。一习定二相定三性定四道慧定五道种慧定六大觉正观慧定。此五种六皆以第五当于等觉故有明矣。疏论复有文亦立等觉者。即第五十论明百四十不共佛法。约因果位辨差别中云。若时菩萨坐菩提座。住最后身。于菩萨道菩提资粮极善圆满。尔时无师修三十七菩提分法。得一刹那名无障碍智三摩地。是其菩萨学道所摄金刚喻定。彼疏云。此明因满菩萨位中最后位也。此位亦名等觉菩萨。论从此无间第二刹那。顿得其余不共佛法。谓如来十力为初。一切种妙智为后。皆极清净悉得无上彼疏云。此彰得果。释曰准此论文。于十地后起金刚喻定一刹那中。名为等觉。第二刹那为妙觉也。故说八义与佛不同。论云。问一切安住到究竟地。菩萨智等如来智等。云何应知。此二差别。彼疏云此初问也。论云。如明眼人隔于轻縠观众色像。一切安住到究竟地。菩萨妙智于一切境。当知亦尔。如明眼人无所障隔睹众色像。如来妙智于一切法。当知亦尔。二如画事业圆布众彩。唯后妙色未净修治(云云)如画事业圆布众彩最后妙色已净修治。三如明眼人于微暗中睹见众色。如明眼人离一切暗睹见众色。四如明眼人远睹众色。如明眼人近睹众色。五如轻翳眼观视众色。如极净眼观视众色。六如处胎身(云云)。如出胎身。七如阿罗汉梦中心行。如阿罗汉后觉时心。八如昧智体如明智体。释曰。其云云下。皆前配菩萨后配如来。唯第六喻改妙智字为一身字。第七喻改智为心。八改灯为智体。余五皆如初句。彼疏释云。初之五喻约二智用以辨差别。第八一喻约二智体以明差别。第六七喻如次身心以辨差别。观前五喻义通生法二智用故。等觉之位第八识有漏故身亦然。义同处胎。即五八识有漏虚妄义同在梦。论曰。是故当知一切安住到究竟地。诸菩萨众与诸如来妙智身心有八差别。又瑜伽论菩萨地。更有一文。言劣无漏者。唯识第十释转依中名所弃舍。谓劣无漏种。即第十地中所生现行。金刚道中方能舍故言未舍。白净无记者。即异熟识第八地中舍赖耶名。第十地中犹名异熟识。至如来位方舍异熟名无垢识。三由未舍有漏善法者。即与二障种俱。其二障种是所断舍。疏。今经欲显开合无碍下。第三决断有无。言故存其义者。即六坚固法已是有文有义定矣。下第十三昧广说等觉之相。云此菩萨住此三昧得十种法。同去来今一切诸佛。何等为十。所谓得诸相好同于诸佛等。普眼问云。若此菩萨得如来法同诸如来法。何故不名佛。何故不名十力。何故不名一切智等。亦有十句。普贤具答云。佛子此菩萨摩诃萨。已能修习去来今世一切菩萨种种行愿。入智境界则名为佛。于如来所修菩萨行无有休息。说名菩萨。如来诸力皆悉已入。则名十力。虽成十力行普贤行无有休息。说名菩萨。知一切法而能演说。名一切智。虽能演说一切诸法。于一一法善巧思惟。未尝止息说名菩萨。知一切法无有二相。是则说名悟一切法。于二不二一切诸法差别之道。善巧观察展转增胜无有休息。说名菩萨等。下引伊罗钵那象王。为供帝释化身上天。或舍象身现作天身。无能分别是象是天。象之与天更互相似。此等觉义岂不昭然。更有余文。恐繁不引。疏二十一种功德要寻升兜率品。自当晓之。然此段文。亦是古德所不能知。今以摄佛功德释之。有如符契智者当晓。疏。所以此中特名入刹那际者有三。一总征说意。前后叹德皆无此故。二为显下正酬所问。三菩萨地尽下释刹那际。然有二释。今初以本业起信参而释之。菩萨地尽是起信文。义通二处。言唯有果累无常者。即本业下卷经云。菩萨尔时住大寂门中。登大山台入百千三昧证佛仪用。唯有果累无常生灭二心心心无为行过十地。解与佛同坐佛坐处等。释曰果累无常生灭者。未转依位变易生死。名为果累体。是无常有生灭也。言生相未寂者。即起信意业相未亡也。犹名识藏者。亦起信意未显现法身故。上辨等觉尚有刹那。未至其际。从若以无间下释成际义。刹那尽处名之为际。故云即无刹那。亦起信文前已曾引。若入此下释诸佛三昧。亦起信文。应有问言。上云菩萨地尽是等觉者。何名诸佛三昧。故引此文。成诸佛义。疏。亦显前来差别下是第二义。上约合前后无际。今明后际不离初际。是穷生死之本际。第四本分初十句明上等佛果者。亦是等觉之义显矣。然一品始末等佛义多。初定文易可知。第二定明重现无尽喻。菩萨帝网身土者。古德立帝网义。经有帝网之名而无广说之处。以昔未有此品经文。故此一段文诚可证也。疏于诸世界下释其所以者。释上不坏不住之所以也。此句标从由定无分别而不坏相下。正释所以。先释两对经文。前对约定后对约慧。定慧之中皆权实无碍。而动静相即。上句释于诸世界无所分别。亦不坏于世界之相。次句慧观一相而不坏诸。即释经观一切法一相无相亦不坏于诸法自性。疏。既事理双游下。结成释上定无分别慧观一相故不住也。定不坏相。慧不坏诸故不坏也。又二句中不坏即不坏相。二句中无分别观一相故。即不坏性。二句中不坏诸相故不住理。二句中无分别观一相故。不住事故。由双游得不坏不住。疏。若不坏不住下。释经住真如性恒不舍离。不坏性相故住真如。以真如即事而真故。由所无住故住真如。以诸法本无住故。若心有住则为非住故。大品云。若住一切法。不住般若波罗蜜。不住一切法则住般若波罗蜜。又云。若住一切法不住一切法。若不住一切法。则住一切法。故上经云。一切法无住。定处不可得。诸佛住于此。毕竟不动摇。善知识云。无住住者则住真如。即其事也疏。既即事不舍下。结成喻中重现无尽之义。谓由住即事真如如融于事。事便如理理既无所不在。身即理故亦无所不遍。真如无所不包。故即如之身亦含一切。故云如无不在。故同真如内外互入。疏。以得幻智同于佛故者。经文有三。一明得智。二如诸下举所同。三菩萨下明能同。初有十句。一总得难思。二到究竟岸。三见如幻际。四以斯知如幻之智等能入世幻。五用上幻数思诸幻法。六不违幻数则不碍幻存。七尽于幻智则不碍幻亡。八存亡无碍故。鉴达三际皆不异幻。九得斯决定。则横尽幻边减数十也第五定歌罗逻者。此云薄酪者。梵语唐云俱是古义。新云羯剌蓝。此云杂秽。第八定是知菩萨之定常入常起者。结成难思。若以定门观则常入定。以用门观则常出定。实则动寂必俱故。常双入出矣。然动静唯物。据其体极动静斯亡。故常无入超。又入即起故无入。起即入故无起。若然何以经云粗细入起等。故下释云为显自在故。寄诸境界交络而明。若云一入多起即云自在。若云无入无起何名自在。常入常起自在之相亦然。广如贤首品辨。疏。约理事相望则无差别为细等者。由标云喻粗细大小二对。及经合中云无差别中入定差别法中起等。故为此释。于中先释粗细。后释大小。前中有二意。取义虽异粗细是同。前则理细事粗。后则总粗别细。别于一一事中而入理故。则后对唯约理说。疏。无差别则大周法界。下释上大小一对。亦有二意。初一事理对明大小。若唯约事下。唯就事明大小可知。第九定谓于毛孔中入眼等定。显互用自在者。然常途所明互用者。但眼处能作耳处等事。耳处能作眼鼻事等。故六根互用。今约十八界明。则有数重之互。一诸根互。二分圆互。毛孔身根中互能入眼等定故。三一多互。谓一根顿作多根事故。四根境互。谓根入境定如贤首品说。以此云法界必该十八界故。五复有一根入多境。一境入多根。六复有以六识对境以明互入等也。第十定二智通权实等者。此有十一句。但指二三四七四句释之。故云余七可知。疏。初三句始观者。以妙悟皆满是佛。今就等觉故云观顺。据观据顺故名菩萨。据三句见即名为佛耳。皆等觉之义。疏。即于所知一向无障转功德者。即摄论无著立名。然有二义下释初义。即无性释无著义。后意乃是佛地论亲光所释。疏家顺经但取亲光所解消文。疏。过前十地故云穷十方际者。十地华云量等百万三千大千世界故。今尽十方。知是过也。上十信及十地莲华。亦不言叶数。今叶等皆不可说。明是等觉之依报也。疏。谓此真如下释文。先释无边故。经云无相者。无有无等相故。即无有无二边之义。言不可说法即离言真如者。真如有二。一安立真如。谓真实如常寄言显故。二离言真如。故起信云。心真如者。即是一法界大总相法门体所谓心性不生不灭。一切诸法唯依妄念而有差别。若离心念则无境界差别之相。是故一切法。从本已来离言说相。离名字相离心缘相。毕竟平等无有变易。不可破坏唯是一心故名真如。以一切言说假名无实。但随妄念不可得故。言真如者。亦无有相。谓言说之极因言遣言。此真如体无有可遣以一切法悉皆真故。亦无可立以一切法皆同如故。当知一切法不可说不可念。故名真如。释曰。此即离言真如意也。次下论文云。复次真如依言说分别有二种义。何者为二。一者如实空。以能究竟显实故。二者如实不空。以有自实体无漏性功德故。释曰。上即依言真如也。法华云。知法常无性。此义玄中已引。今是义引。若具云。诸佛两足尊知法常无性。佛种从缘起是故说一乘。无去无来重显真如。即是中道者。中道非唯非有非无非断非常等。皆中道义。疏。世界性空故无体下。释经有体性无体性世界门。文有三释。一双约事理明。谓缘生故有无性故空。即法性宗一义。亦无相宗义。二云。又法性土故有体者。亦约性相而含二宗之义。若就法性宗释。性上取空义相上取有义。今性上取有义相上取空义。谓缘生故空义。若共二宗释者。法性有体是法相宗义。事土无体是法性宗义。然可会通故。今通用三。又净刹顺理下。唯就相土以明有体无体之义。净顺于理是事净。顺上法性土。染刹妄成即从缘无性义。又第二义亦顺璎珞仁王。三贤十圣住果报唯佛一人居净土三贤十圣忍中行唯佛一人能尽源。亦顺涅槃空者。所谓生死不空者。谓大涅槃余义如前后说也。其一品内更有文义。皆前后已有故不委示。疏。近则逆结上来进德之文者。前经从于诸法智但应安住不应称量下。是进德文。今有十一。如是初一后一即是总意。初句明前皆普贤行。末后明前皆为摄生。中间九句摄前进德即为九段。一如是圆满菩萨境界。即前经云应为请问如来佛法下三句。以三句中初一上求佛道法。二下化众生皆是菩萨之境界故。二如是通达出离之道。即前应观诸法。一切如幻下三句。如幻如声皆无体性是出离法故。三如是受持三世一切佛法。即前应知诸佛愿力下三句。四如是观察一切智门。即前应常安住平等法界下三句。五如是思惟不变易法。即前应不分别佛下二句。六如是明洁增上志乐。即前应当明解世间所作下八句。八句皆增上志乐故。七如是信解一切如来。即前于一切佛深生信解下三句。八如是了知佛广大力。即前于广界中拔出众生下至成就诸度四句。九如是决定心无所碍。即前所谓亲近一切智下四句。末句如是总结摄生已如前释。对前诸段类取耳　　　　大方广佛华严经随疏演义钞卷第七十三　　　　大方广佛华严经随疏演义钞卷第七十四　　　　唐清凉山大华严寺沙门澄观述　　　　十通品第二十八。疏。二释名下疏文有三。初正释今经。二晋经下会通他经。三然通与明下拣滥会释。于中二。先正引论明通明相异。后会释经文。今初。论有问曰神通与明有何等异。答曰。直知过去宿命之事。是名为通。若知过去行业为明。复次直知死此生彼。是名为通。知行因缘际会不失。是名为明。复次直尽结使不知更生更不生。是名漏尽通。若知漏尽更不复生。是名为明。释曰。此论前文释明行足。所谓三明因以三明对于六通辨差别也。今疏但举一明。末云等者等于后二。疏今以此经通即委下第二会释经文。于中二。先会晋经明。顺文顺义义皆委照。文有证故。后晋经意存顺义下会今经文。言务不违文者。文有十通同六通故。明但有三十无从故。通梵语云吃[口*栗]地(平声)明云婆(上声)哆。疏。一他心二天眼等者。以经无总列故今列名。文中有四。一列别名。二此十皆言智通下辨其通称。通名神通已如上说。今但释智字。便当出体。若随相下辨智差别。三此十亦是下对六开合。但看前列次第在文易了。四然小乘下通妨难。谓有难言。十通全异可分权实。十六之殊既依六开。何能过六。故今释云。名数小异义旨全乖。文有三节。一明小乘。二辨三乘。三释一乘。言小乘智用有分者。宿命但知八万劫事。天眼但见三千世界。天耳他心神足皆局三千之内。漏尽不尽所知故云有分。三乘平遍明其不尽重重。一乘重重居然有异。如天眼见尘中之刹刹中之尘。尘刹之佛佛身毛孔尘刹重重。彼重重刹中如来说法。天耳皆闻彼中众生。他心尽了一念即知多刹。况局八万之中一尘。即往刹无穷。况局三千之内。三明虽知因起未尽重重。故云尚越彼明。况于三乘小乘六通之境。次有难云。若尔但明六通而义有异。已拣权实何要十耶。故云托事显圆故开为十。十十法门是本宗故。疏。标云他心下疏文有二。一释名。二辨相。文中有三。初能所合释。智为能缘他心为所缘。二直就所缘去能就所释。三若所若王下。显智宽狭。疏。然智缘他心下第二辨相。于中二。先叙异释。后会今经。前中即彼二十唯识偈云他心智云何缘境不如实如知自心智不知如佛境不知如佛境者。唯佛得本质故。疏。依唯识下。二会今经意。于中有三。初标所取取前安惠。云前亦未为失。二以摄境下出无失所以。三若离佛外下。结弹第二护法所释。二中亦三。初直出所以。二示法性他心之相。三结成正义。初中直出所以。即示法相宗有其三义。一云摄境从心不坏境者。即示心境有无。彼得本质恐坏唯心。既不坏境得之何妨。坏有何失。以无心者无心于万物。万物未尝无。此得在于神静。失在于物虚。谓物实有故。若唯心坏境则得在于境空。失在于心有。故以境由心变故说唯心。所变不无何必须坏。若以缘生无性则心境两亡。故云借心以遣境。境遣而心亡非独存心矣。二云能所两亡不碍存故者。上不坏境且遣惧质之病。今遣空有之理故心境并许存亡心境相籍故。空有相依缘生故有。有即存也空即亡也。空有交彻存亡两全。三云第一义唯心非一非异者。正出具分唯心之理。上第一释。虽有唯心之义尚通生灭唯心。第二义虽两亡不羁。而未言心境相摄。今明具分唯识。故云第一义唯心。同第一义故非异。不坏能所故非一。非一故有能所缘他义成矣。非异故能所平等。唯心义成矣。云正缘他时即是自故者。结成得于本质无心外过。以即自故不失唯识。疏。以即佛心之众生心下。第二正示法性他心之相。此有两对前对明所缘。后对明能缘。今初言即佛心之众生心者。此明所缘众生心即是佛心。此明不异。次云非即众生心之佛心者。此句明众生心与佛心非即。非即故有所缘义。非异故不坏唯心义。言为所缘者。结成所缘拣非能缘也。次下辨能缘云以即众生心之佛心者。此句明能缘佛心即是众生心。此明非异。次云非即佛心之众生心者。此明佛心与众生心有非一义非一。故为能缘。非异故不坏唯识之义。言为能缘者。结成能缘拣非所缘也。更以喻况如水和乳。乳为所和喻众生心是所缘。水为能和喻佛心为能缘。以此二和合如似一味鹅王[口*(一/巾)]之乳尽水存。则知非一。然此水名即乳之水。又此乳名即水之乳。二虽相即而有不一之义。故应喻之。以即水之乳非即乳之水为所和。以即乳之水非即水之乳为能和。义可知矣。疏。如是镕融非一非异者。第三结成正义。疏。若离佛外下第三结弹护法。言却失真唯识者。不知外质即佛心故。第三宿住通。皆以菩萨得九世眼如见现在故下。此释知义。而云见者是知见也。此上正明。二若不尔。下反难成立三若但曾经下遮救。谓恐救云。昔曾见事事则虽灭见种犹存。故得知耳。是则下为遮此救文有三破。一夺破。谓但见心不见法故。所见不同。岂见现心名宿住智。二又曾不经下纵破。纵许有种能知见者。昔不经事应不知见。谓昔为人何能普见。今得宿智广远皆知。三又但见现在下结成。即乖名破。第四知劫通。然大乘宗未来世法体用俱无今云何知者。总征知义。谓小乘或说三世俱有。未来但未有用。或纵可见而未有体。大乘体用俱无则无可知见。次依方便教下答中有二。初依权教立理。答谓见因知果。如见色相知后吉凶。疏。若一乘下二依一乘真实。答于中有四。一正明实义。二然非现在之现在下通妨。谓有问云。若尔何名见未来耶。答意可知。三此有若是下立理重难。纵其性有缘有二俱有过。四若今时看下以理会通。谓不向今时看未。若向今时看未。此未即现在。未来如何得有。若逐下向未来看未。未是未之现在矣。故异于今。第五六七三通文并可知。第八无数色身通。今初由了法界无定实色下。疏文有二先彰大意。后于中六句下释文前中意明。此是即色之空。非色绝之真空故不碍现色。于中先明即色之空。故能现色。由上无实色故即色是空。既即色是空故非断空。又无定实则显非常。非是断空。又显非断。以定有则常定无则断故。今非断常即真法界。从空中无色不碍色故者。明空不碍色故能现色。存亡隐显下结成上义。至下当知。然此段文乃含多意。第一谓色空相望总有三义。一相违义故云空中无色。二不相碍义故云不碍色故。三相作义故前云无定实色举体即空非断空故。谓此幻色若不举体即空不成幻色故。亦合云色中无空故色不碍空。故举体即色非断灭故。以此正说了无色义故。唯说色即空边。下第二段能现色边。方合明于色不碍空等。此三无碍方曰真空。亦称妙有。第二此之二句遣于地前三空乱意。谓无定实色举体即空。非断空故。遣第二疑空灭色取断灭空。以空中无色遣第三疑空是物。谓空为有。今明空尚无色岂有体耶。况色中无空空定无体。次云不碍色故。即遣第一疑空异色取色外空。既云不碍于色明非色外。离此三过方曰真空清净法界。第三亦含法界观意。即第一真空绝相观。彼有四门。第一会色归空观。即今门空意。第二明空即色观。是第二段能现色意。第三色空无碍观。即此第三段无色现色意。第四泯绝无寄观。亦在此段之中。彼第一会色归空观中有四句。各先标。后释前三标语。皆同云色不即空以即空故。今云无定实色以举体即空。非断空故。即彼第一句。彼云以色不即空是断空。故云不即空。以色举体是真空故。云以即空故。今云不碍色即彼第二句。青黄之相非即真空之理。故云色不即空。然青黄无体莫不皆空故。云以即空故。良以青黄无体之空。非即青黄故。云不即空。即要有青黄方说无体。明不碍色矣。次今云空中无色。即彼第三句空中无色故不即空。会色无体故。云以即空故。良由会色归空空中必无色。是故由色空故色非空也。上三句以法拣情。第四便云色即是空。谓凡是色法必不异真空。以诸色法必无性故。是故色即是空。此即今疏第一法界无定实色举体即空是也。疏存亡隐显皆自在故者。总结前义。于中二意。一者结上空中无色亡也不碍色故存也。举体即空非断空故兼存亡也。存亡约色隐显约空。空理真常不可言亡。而色存即空隐。色亡则空显。此唯约会色归空以说。若兼第二不碍现色。是明空即色观。论存亡隐显者。色即是空则色亡空显。空即是色则空隐色存。然皆即亡即存即隐即显。故云自在。即以总结。为彼第三空色无碍观。其泯绝无寄在下释文。疏但妄分别求叵得故下。即彼泯绝无寄意也。彼云。谓此所观真空。不可言即色不即色即空不即空。一切法皆不可。此语亦不受迥绝无寄。非言所及非解所到。是谓行境。何以故。以生心动念即乖法体失正念故。以今疏文对彼所引。相摄可知。疏以即空之色为妙色故者。此以前成后。由前即了无色。而现色故成妙色。次云又色空不二下。将今对前反覆相成。初空色不二成上真空。以全成前。次不二而二。以前成后。次色空融即下融上二文。归初法界。后缘起无尽下。成后无涯。其真空妙色之旨广如问明。第九一切法智通。然此三对释有三义者。然此三义散在经论。古德随见取舍不同。以今疏意并皆收之。而取义各别。并为正解。合其三意方尽玄旨。然此三对皆由下句成别。上非异句义旨皆同。同是遣差别相故。下句对上别成三重。第一唯约显实者。则拂迹入玄。非异者拂差别相也。非不异者。拂上不异之迹则遣之。又遣之以至于无遣耳。而文中二。先总明两句。故云则相待而空故。次先破异。云异相互无故云不异者。此即中论破合品中意。以小乘立见可见。见者三事和合因。将异以破之云。异法当有合。见等无有异。异法不成故。见等云何合。释曰。此但总明无异。异则无合。次例破异。云非但可见等异相不可得。所有一切法皆名无异相。释曰。上总言无。下出无所以。云异因异有异。异离异无异。若法所因出是法不异因。谓如眼于色异。色于眼异是名为异。今明因色异故眼异故云异因异有异。若离于色眼与谁异。故云异离异无异。然则眼色二异相因而成。则无定眼色。而成于异。故云若法所因出是法不异因。亦由梁椽成舍舍不异于梁椽等法。故云法所因出法不异因。若眼如舍则色加梁等。若色如舍眼如梁等。故互为所因。所以疏。云异相互无谓眼色相因无定异故。又如长与短异。长中无短相。长无可对故无有长。短中无长相。短无可对故无有短。既无长短孰言异耶。故云异相互无故无异。又长中自无长相。短中自无短相。将何长短而说异耶。亦中论意亦百论意。故中论云异中无异相。不异中亦无。无有异相故则无彼此异百论破一品中。外道立一内破云。若因果不异三世应为一。彼救云不然。因果相待成故如长短。注云如因长见短因短见长。如见泥团观瓶则因观土则是果。内破曰。因他相违共过故。非长中长相。亦非短中及共中。注云。若实有长相。若长中有若短中有。若共中有。是皆不可得。何以故。长中无长相以因他故。因短为长故。短中亦无长相。性相违故。若短中有长不名为短。共中亦无长二俱过故。若长中有。若短中有先已说二过故。将何共耶。长相既无短相亦尔。若无长短云何相待。上来破异竟。次疏云遮异言不异下。以相待门释无不异谓无异可待故。故二双绝。以契性空。亦百论云若无长短云何相待意也。疏。二约双显者。谓上但显实则唯性而非相。今性相皆具故云双显。谓由体一故非异相。差别故非不异。此举双是以显双非。疏三约双遮下文有二意。一前明相即故得双遮。谓相本是异。今即性故无有异也。故非异性本是一。今即相故无有一也。故非不异。二又相非相下。明当相自离故。得双非故。离二边下结成玄旨。疏法性不并真故一相。即影公云。法性不并真。圣贤无异道。由理无异味故。疏。一亦不为一故无相者。即法句经云。森罗及万像一法之所印。云何一法中而当有差别。即上一相也。次云。一亦不为一为欲破诸数。浅智著诸法见一以为一。即下句意。疏有无皆法待对故无者。释非无非有。谓有即有法无即无法。故云有无皆法。言待对故无者三论初章中。偈云若有有可有则有无可无。今无有可有亦无无可无。谓因无立有有假无生故非有。因有说无无因有立故非无。若蹑上起。上云无相即是无义。今非彼无相故云非无。无尚不存有安得立。故云非无非有。皆待对故无也。疏。法与非法但假施设者。然法非法有其三义。一者有法为法无法为非法。上已破有无故。今非此义。二者恶法为非法善法为法。三以相为法以性为非法。今通此二。善恶相因亦假施。设遣相之法明性为非法。相既不存性不安立故。法尚应舍何况非法。性相相因亦假设耳。疏。并就实而求下结成显实。上一一对中。多以上句为所治下句为能治。如虚是所治实为能治。法是所治非法为能治。既并归实故皆双寂。余皆仿此者。释不随于俗非不随俗已下经文。第十定通。初标名下。疏文有二。先释相后事理。非一故下释名。前中亦二。先正释。后斯即下拣定。谓对余宗拣定体用。于中三。初拣理事。二拣功能三遮救重拣。今初斯即理灭者。即是本宗法界体寂故不同已下。是法相宗。但事灭故要心不行方称为灭。疏但事灭下。第二拣功能不等。先明事灭六七不行何能起用。后证理灭下。辨理灭功高既即事而理故定散无碍。疏。亦非心定下。第三遮救重拣。恐彼救云。心想虽灭定前加行令身起用故今拣之。亦非我宗。心正在定不能起故。此遮法相。次言亦非独明定散双绝者。此遮禅宗。止观两亡不定不乱约理顿明。亦顿教意故非经宗。但事理下方显正义。契无碍之理故得定散自在。上七地下引二经证。并如前说　　十忍品第二十九。疏。三宗趣者。疏文有二。先正辨宗趣。后然此忍行下义门料拣。于中三。一定位。二体即下出体。三虽是一智下辨类。言是一者。一无生忍。二谓人空法空忍。三谓佛性论说三无性忍。及地持论说有信忍顺忍及无生忍。四者一有二义一如八地论中。一事无生。二自性无生。三数差别无生。四作业无生。二者思益经中说有四忍。一无生忍。二无灭忍。三因缘忍。四无住忍。释经序中已具引竟。言五忍者。即仁王经。一伏忍等如十地说。而言等者。乃有多义。一等六忍如璎珞说。十定初已引。或说十忍。如八地或说十四十五如仁王璎珞。并如十地十住品引。言诸教不同者。通辨诸忍约教不同。小乘不立忍名。上来诸门多通始终。独一无生兼通顿教。疏。名中前三约法者。疏文分二。先总科后三中初一下别显。于中亦二。一释法二释喻。前中又二。先当句释。后拣通局前二可知。无生忍中自有二义。一理智双明。二若约无生之智下。唯就智说。具如八地即是忍净。忍净复二。一智不生。即无分别智体无念虑故。二烦恼不生。妄想不起故。疏。又此三忍下。第二料拣通局。先通后局。通中三。初正显通二若约当位下反显非局。谓依地持音声属资粮位。顺忍属加行位。无生忍属于正证。故言三忍超然。超然不同。以不应下结非局义。三顺但顺理下通妨难。文有两难。第一正难云。加行之位顺无生忍故名顺忍。今不约位那有顺忍故今通云。顺有二义。一顺无生忍即是加行。今顺无生之理故非约位。次蹑迹难云。若尔何异无生。次顺忍通顺事理下通难。既通事理故。不同无生但顺于理。经云已下引经证成。然无生异顺更有一义。谓但顺理无生惑智不生。欲明顺忍双异二义故。但约双顺事理足拣二别。又上疏云前二通为无生加行者。约此等觉自说加行。不同前取三忍超然。疏。又依五忍下。第二辨有局义是胜非劣。五忍明义无生则当七八九地。三忍明义正证已后。俱通无生。虽有此义而此既有音声顺忍。是知定通句非正意。疏。后七喻中下。第二释喻于中二。先会六释。后光统下料拣通局。于中亦二。先叙昔。后疏为会通。前中总有七家。一光统。二贤首。三摄论。四远公。五金刚论。六大品。七楞伽。然光统有二。先叙昔。后会通前中。先以七喻对上三法义类同故。后又云幻者下。别显喻相大同摄论。言起无起者。幻法从缘无定性故。境无境者。六尘之境如焰似水而非水故。知无知者。梦中知觉非实觉故。闻无闻者。谷所发响非本声故。住非住者。电即晋经取净名意。是身如电念念不住。从今既云影下。类彼以释。亦净名意。经云。是身如影从业缘现。故云现无现相。化以无而忽有故云有无有相。空以不碍施为故云为无为相。皆取喻中别义疏。此则能喻下。第二疏为会通。言能喻局于一相者。幻中但有起无起相。而无境无境相。知无知等六相。乃至空喻但有为无为相。而无起无起等。故云局一。言所喻义通多法者。如起无起相。通明缘起之法。不局内外等殊。有无有相但明万有即虚。不局菩萨能化等故通多法。如境无境闻无闻亦有局义故。疏致于义通之言。从在文虽无下纵成其义。疏。又古德下。第二贤首释。先叙昔。后此释下会通。文则纵成意则暗夺。谓后离世间品偈有别喻。义则可成。而下正释所喻既通。但顺后经故为暗夺。言离世间偈者。经云观色如聚沫。受如水上泡。想如热时焰。诸行如芭蕉。心识犹如幻。示现种种事。如是知诸蕴智者无所著。即其文也。言故今影喻亦喻于行者。今文影喻当晋电故。对上光统故致亦言。疏若依摄论下。第三引摄论分二。先引论。后经论对辨。今初不欲繁文。疏中义引。恐欲委究故钞具明。论云。复次何缘如经所说。于依他起自性说幻等喻(此总问也)于依他起自性。为除他虚妄疑故(此总答也)世亲释虚妄疑云。谓于虚妄依他起性所有诸疑。论云。他复云何于依他起自性有虚妄疑(牒征也)由他于此起如是疑(总牒标也下别释)一论云。云何实无有义而有所行境界。为除此疑说幻事喻。解曰。此中疑意从前论生。以前论云依他起相是虚妄分别唯识为性是无所有非真实义。从此生疑故。云若无实义何有境界。下文诸疑皆从此生。故每疑前皆有云何无义。喻释之中皆云为除此疑说如焰喻等。无性释幻喻意云。如无实象而有幻象为所缘境界。依他起性亦复如是。虽无色等所缘六处周遍计度时。似有所缘六处显现。解曰。无实似有何要实耶。下文诸喻酬意皆尔。二论云。云何无义心心法转。为除此疑说阳焰喻。释曰。又如阳焰于飘动时实无有水而有水觉。外器世间亦复如是。三论云。云何无义有爱非爱受用差别。为除此疑说所梦喻。释曰。又如梦中睡眠所起心心所法聚。极成昧略。虽无女等种种境界有爱非爱境界受用。觉时亦尔。四论云。云何无义净不净业爱非爱果差别而生。为除此疑说影像喻。释曰。又如影像于镜等中。还见本质而为我今乃见影像而此影像实无所有。非等引地善恶思业。本质为缘影像果生。亦复如是。五论云。云何无义种种识转为除此疑说光影喻释曰。又如光影由弄影者映蔽其光起种种影。非等引中种种诸识。于无实义差别而转。六论云。云何无义种种戏论言说而转。为除此疑。说谷响喻。释曰。又如谷响实无有声而令听者似闻多种言说境界种种言说语业亦尔。七论云。云何无义而有实取。诸三摩地所行境转。为除此疑。说水月喻。释曰。又如水月由水润滑澄清性故。虽无有月而月可取。缘实义境之所熏修。润滑为性。诸三摩地相应之意亦复如是。虽无所缘实义境界。而似有转。此与影像有何差别。定不定地而有差别。有说。面等众缘和合。水镜等中面等影生。分明可取。如众缘力颇胝迦等种种色生。为不尔耶。所取差别如离水镜月面等影分明可得。颇胝迦等所现众色。则不如是。故非同喻。又非我等许有水等种种实义。有法不成故非比量。八论云。云何无义。有诸菩萨无颠倒心。为办有情诸利乐事故思受生。为除此疑。说变化喻。释曰。又如变化依此变化说名变化。虽无有实而能化者。无有颠倒。于所化事勤作功用。菩萨亦尔。虽无遍计所执有情。于依他起诸有情类由哀愍故。而往彼彼诸所生处。摄受自体。论下总结云。应知此中唯有尔所虚妄疑事。所谓内一外二受用差别。三身业。四语业。五三种意业非等引地。六若等引地。七若无颠倒。八于此八事诸佛世尊说八种喻诸有智者闻是所说于定不定二地义中。能正解了。解曰。上依彼论次第具引。其释曰下。皆无性释。其解曰下。即钞家意。然其论释疑。但由疑异故举八喻。不必相蹑故论皆牒最初若无有义。疏直依经文之次第以引论文。若刊定记一一相蹑。既经论中次第不同。如何经中复成相蹑。疏。然彼论无空下。第二经论对辨然论望经略有四异疏有三节。初明有无。二而影是镜像者。是显名异。三更有映质下。辨其开合。于中有二。先辨论开所由。由义异故。后今经以义下。明经合所以以类同故。更有一意为成十故。以加三法故合此三。下文当说。然若唯为成十。何不合在于余喻中。故疏但显类同之义。言至下当知者。即影喻中广开其相。四者经论次第而有前却。经为对前三种法故次不同论。下释具出易故此无。疏远公下第四叙远公有四。一取意叙昔。二辨其顺违。三假征正释。四结广从略。今初。然远公依于二谛解斯七喻。前六为俗知俗非实故说如幻。知俗假有。故说如焰。知俗心起故说如梦。知声不实故说如响。知俗暂有故说如电。知变易无体故说如化。后一知真知真离相故如虚空。前六是有为空。后一即无为空。以前六喻多同光统。及与摄论故。疏不引但取意。见其摄论八喻依他故不立空今经有空。明喻无为。疏非不有理下。二辨顺违。初句顺理空比余喻。似无为故。而违已下辨其违文。以文中空喻宽故。疏若尔下三假征正释。先征意云。彼既违文。自云何解。从谓彼疑情下即疏正解。取摄论势。以解空喻彼论虽无。假使有者应如我释。疏余义下。四结广从略。摄论之广已如上引。别章之文抄已略具。疏金刚般若下。第五叙般若。论言九喻者。罗什译经但有六喻。九依魏经。偈云一切有为法如星翳灯幻露泡梦电云。无著论当第十八上求佛地住处明流转不染。天亲当二十七说法入寂疑。谓佛既涅槃。何能说法。故举此偈。为了有为如幻等。即无有为。是为大智故不住生死。然非无幻等故不离有为。即是大悲不住涅槃。以是无住涅槃故。能入寂而说法也。无著颂云。见相及于识器身受用事。过去现在法亦观未来世。论自解云。此偈显示四有为相。一自性相。即初句摄三喻。二著所住味相。即如幻喻。三随顺过失相。即露泡二喻。四随顺出离相。即梦电云三喻。释初相云。于中自性相者共相见识此相如星。应如是见。无智暗中有彼光故。有智明中无彼光故。解曰。古有二释。一者古来诸德。皆以共相见识解自性相含于三喻。此三皆是生死自体性故。从此相如星下。别解星喻。而云此相者。但此上相字非此一句。以见属翳喻。识属灯喻故此解甚分明。但不顺天亲。天亲云能见法亦复如是耳。以天亲云譬如星宿为日所映有而不现能见心法亦复如是故。又见相二字于偈不次。若回偈云相见及于识。理则无违。而天亲又以星配于见翳配相故。二者大云别为一解云。此相如星者。全指上文共相见识。以为此相。谓第六识起分别见。缘共相境故。喻如星夜有光明。五识各缘故非共相。第七意识恒行染污配属翳喻。若八识所缘行相俱不可知。以微细故。又无计度强分别故。不合星喻。星喻要须有智明故。见即分别耳。此释亦是一理则成。论家不释自性相义牒之何为。又令共相见识之中灯喻不明故。不及前解。今为一解。并异两家。谓此相之言。全指前共相见识。则如大云。而不将此句独解如星。谓如星下别解三喻。应云此相如星如翳如灯。以星喻在初故先牒解耳。又不依古星喻相分。今以星喻喻于见分。星有照了之能同见分故。亦顺天亲能见心法亦复如是翳喻相分犹有妄见。谓有空花之外相故。灯喻自证分。此不异论。若为此解亦顺偈中见相及于识。义次第故。亦得论家共相见识解自性义。又通八识三分共是识故。而为自相。不独第六而为共等。论别解星喻。言无智暗中有光等者。若无般若喻之如暗。便有见分名有彼光。若有智日识见便空。云有智明中无彼光矣。论次解翳喻云。人法我见如翳。应如是见。何以故以取无义故解曰。眼若有翳妄取空花。心有妄见妄取我法无处。妄取名取无义。论次解灯喻云。识如灯应如是见。何以故。渴爱润取缘故炽然。解曰。爱润于取而成识缘故。令识炎炽然增盛。则爱如油取如炷。识犹灯焰。灯体即是第八。炎盛即是七转。二解著所住味相。论云。于中著所住味相者。味著颠倒境界故。彼如幻应如是见。解曰。即偈器字。六境为所住爱心味著。无实为实为颠倒境。如幻六境令人谓真。三解随顺过失相。论云。于中随顺过失相者。无常等随顺故。彼露譬喻者。显示相体无有。以随顺无常故。解曰。即偈中身字。是身无常不久散灭。如朝露故。论云彼泡譬喻者。显示随顺苦体。以受如泡故。解曰即偈受用事也。受如泡者不久立故。三受即为三苦。无乐可著名随顺苦。四解随顺出离相。论云。随顺出离相者。随顺人法无我。以于攀缘得出离故。说无我谓出离也解曰。出离攀缘也。云何随顺。论云随顺者谓过去等行。以梦等譬喻显示。解曰。但以梦等观于三世则随顺出离矣。梦者论云彼过去行所念处故。如梦寤念梦时都无所有。梦望觉时即是过去。论曰。现在者不久时。故如电可知。论云未来者彼粗恶种子似虚空。引出心故如云。解曰。依空出云如种生现。有漏为粗恶。论结云。如是知三世行转生已则通达无我。此显示随顺出离相故。上依论经故有九喻。若依秦经但有六喻。加一影喻。云一切有为法如梦幻泡影如露亦如电应作如是观。次第亦不同。论。而将影喻添前则成十喻。古人亦将影喻摄星翳灯云。则六喻摄九。疏若依大品下。第六段大品智论所明十喻。十喻者。一如幻。二如焰。三如水中月。四如虚空。五如响。六如犍闼婆城。七如梦。八如影。九如镜中像。十如化。智论第七广明其相。什公有传睿公有赞。下释文中并已含具。但阙揵城大同幻故。欲成十忍故不出之。又加三法故合三影。皆为成圆十耳。疏楞伽亦通者。即第七多同大品。疏今经长行下。第二疏为会通。言偈有局者加下响喻。云一切诸世间种种诸音声非内亦非外。了知悉如响是也　　　　大方广佛华严经随疏演义钞卷第七十四　　　　大方广佛华严经随疏演义钞卷第七十五　　　　唐清凉山大华严寺沙门澄观述　　第三广释中疏谓闻无相不惊等者。此不惊等同金刚经诸论皆释。天亲论第二有其二解。一云不惊者。谓于诸无生之理心不惊愕趣生道故。不怖者。谓于诸法无和合相心不怖惧。而于世俗和合相中相续分别不执为实故。不畏者。心不如是永决定故。第二释云。复次不惊等言如其次第。谓闻时思时修习时心安不动。众生等想已远离故。无著论第二云。声闻乘中。世尊说有法及空法。于听闻时闻有法无有故惊。闻空法无有故怖。于思量时于二不有理。闻不能相应故畏。更有一释约三种无性故。即下疏意能断金刚般若论第二云。惊者谓于非处生惧(若正释梵音应云越怖也)违越正理如越正道可厌恶故。言怖者(应云续怖)相续生惧怖既生已不能除断故。言畏者(应言定畏)生决定心一向畏惧。此等若无便成心离惶惑。今疏中总有三释。初一即无著。第二释而展彼论文。次释即合其三释。一正是天亲。第二约三慧释。亦别配论文。二初句越字次句续字后句定字。即正是能断金刚意。三者即此三字亦兼天亲第一释意。疏。又闻有无所有等者。即第三释即同无著第一解故。疏三释已含诸论五释。疏爱乐者思慧之初等者。论云云何菩萨法随法行。当知此行略有五种。谓如所求如所受法。身语意业无颠倒转。正慧正修(此标列五行也)论云。云何菩萨于法正慧。谓诸菩萨独居闲静。随所闻法乐欲思惟。乐欲称量乐欲观察。乃至云。是菩萨由即于此已所得忍数数作意令坚牢故。能于其修随顺趣入。释曰。乐欲思惟即经中爱乐。随顺趣向初终之义。论中广明。今疏略显。爱法乐观为初。久思向修为终。疏专心忆念者修慧之初等者。论云云何于法正修。当知此修略有四相。一者奢摩他。二者毗钵舍那。三者修奢摩他毗钵舍那。四者乐修奢摩他毗钵舍那。乃至云。如是一切所作业。由前四种修相皆得成菩提。释曰。论说四种修相。即此经中专心忆念修习安住。修初后相。论亦广明。今疏略具。以起加行为初。以成加行根本定及依定发慧。而为其体。疏具如瑜伽菩萨地中者。即第三十八万种性品。菩萨所受学法七种方便。于中具多胜解。法随法行第二方便中。广说此义。论云。云何菩萨具多胜解。谓诸菩萨于其八种胜解依处。具足成就净信。为先决定喜乐。乃至云。八者于善言善语善说胜解依处。具足成就净信。为先决定喜乐。谓于契经应颂记别等。皆具多胜解。彼疏云。契经等法是解所印之境。名胜解处。信与胜解得递为因。今取彼信所生胜解。故信为先。言决定者。显胜解之体。喜乐言显胜解之果。喜乐即是喜受也。或即欲乐。释曰。论言信解即此经中深信悟解故。晋经中但云信解。第二顺忍释中。皆用止观者。既行顺诸法行中之要。唯止与观故。疏止思一境者。谓创修之时系缘一境不拣事理。经云思惟。疏止安事境顺其理故者。谓前创修事理容别。今渐深入故。即事入玄。上之二止皆通随缘。体真止中停止止也。二处之观并通空假。皆观达观也。疏谓止惑不生者。即止息止也。以妄息名止故。其正住修习者。即双住空有中道不偏故云正住。义通观穿及与观达。故云观彻前境。疏寂冥理境者。即不止止谓既与理冥。非止非不止强名曰止。智显于心者。即不观观。法界洞朗非观非不观。而强名曰观耳。疏上四皆止观俱行者。亦容有止观别修。则未为真实顺忍。若俱运者方为真耳。第三无生忍。疏释中释初征意云下。疏文有二。先正答前征。后此则以缘集故下。释上答。文偈文具有者。偈云菩萨亦如是观察一切法。悉皆因缘起。无生故无灭是也。疏释第二征意下。此中疏文有三。初明举总摄别称为无生。二以初摄后。但标无生。三重释前义。疏若从别义下。即第二以初摄后释。但标无生。是以信力入印度经等者。彼经广说初地之相。其第二卷云。复次文殊师利菩萨摩诃萨有五种法。则能清净初欢喜地。得大无畏安隐之处。何等为五。一谓菩萨生如是心。我已得住无生法忍故。生安隐心为令他住无生忍故。起安慰心又言无生忍者。谓证寂灭故。二谓菩萨生如是心。我已得住无灭法忍。故生安隐心。为令他住无灭法忍故起安慰心。又言无灭法忍者。谓证无生法忍故。三谓菩萨生如是心。我已得住身念智故。生安隐心。为令他住身念智故。起安慰心。又言身念智者。谓离身心故。四谓得受念智。受念智者。谓息一切受。五谓得心念智。心念智者谓起心如幻故。后二略引势同前三。今但取前二故。疏不具引。然引有二意。一正证第二义。明有无灭忍。二兼证初义。以无灭成无生故。故彼经云无灭忍者。证无生故。亦得名无尽忍等。疏又此诸句各有二义下。第三重释前义。谓无生中顿具诸义。具相云何故下广释。于中疏文分三。一双标二门。二开章别释。三结弹古义。今初。然二门总释前之初义。其第一后后成前前。兼释第二从别之义。以得无生忍则得无灭等忍故。无灭等忍净无生等忍故。疏然文旨下。即第二开章别释。正释第一门含释第二门。故下牒初门。疏今初云何下释。唯就约理。然无生理中无有次第。由所遣生等有次第故。以不不之亦成次第故。疏先明生灭尽等理所依是事之次第也。后今由前前无下。方显无生理之次第。疏故以后后显成无生者。上方明前前有故后后有等。今例结前以前前释后后以后后成前前疏次四显理者。以尽是有为垢是烦恼。差别是事处是方隅。并所观境。今了即真为理无生。疏后六显智无。生者。以心妄动即名为生。若心寂静即智不生。故偈云下引证约智。理智契合下结成上义。偈举一句。具云无灭故。无尽无尽故无染。释曰此即前四约理也。次偈云。于世变异法了知无变异。无异则无处无处则寂。静其心无染著愿度诸众生。释曰。即后六显智。疏举一句显智分明。等言等余皆约智相。疏三唯约智下。初由了从缘成智之由故。智无起契上理故。起即生义。湛然不迁体不灭无。不动约理无生可灭。正同十地义大之中无生无灭。非一往灭耳。余皆甚深般若无生智相真智妙用不同但空唯遮诸过审须思之。疏。若唯约知下三结弹古义。即刊定记彼中但云。谓法从缘故各无自生。生既无生灭依何灭。故今弹云。若理无生知之为忍。小圣亦有故非等觉深玄之忍。第四如幻忍。疏。今初有三等者。疏文有二。先总科。后初一切下别释。释中有三。初别释第一段。二合释前二段。三别释第三段。初中有四。一正释一切法言。二故大品下引证通义。三涅槃虽真下释经妨难。四引文决择。三中谓有难言。妄法缘生可许如幻。涅槃真实又不从缘。如何同幻故牒释之。释有二意。一明虽真而亦从缘。虽非缘生而是缘。显亦空无性。二明涅槃非幻为破著涅槃心。云如幻耳。是则破心中涅槃亦显涅槃体。即真空而成妙有故。并如智论。疏。广中合云下。第四引文决择中。初引局文明涅槃非幻。次然有法世下。以法通真故该涅槃。次此为有为所隐覆下。释真是世义。后云下引经成立该通一切。疏。就法喻中下。第二合释前之二段。以开五义中具有能所成故。于中分四。第一总开义门。第二对经显意。第三释通妨难。第四别明义理。今初五法不出三性。初一圆成。二三依他。谓二因三果。四明依圆相即五即遍计所执。疏。今经云下二对经显意。于中言以第二为因者。从缘生故令悟。第三即是依他成。第四者即事归理遣。第五病者遍计情亡。归第一者圆成理显。疏。然缘亦下第三释通妨难。谓有难云。若以第二惑业为缘。令第三依他为无性者。第二业惑应当是实不从缘故。故今释云。亦从缘起谓业从惑生。惑由虚妄分别。卒至无住。皆托因缘故。引中论明因果俱幻故。论合云。如初幻化人是则名为业。幻化人所作则名为业果。既未曾有一法不从缘生。为彰缘起故分能所。疏。然上五义下。第四别明义理。于中二。先成有无后成四句。言有无者。以三性中各有二义。皆有无故。圆成二者。一性有。二相无。依他二者。一缘有。二性无。遍计二者。一情有。二理无。今初中即圆成二义。术马皆是依他二义。而术是能成之因。托真而起故。用有体无。用有即是缘有。体无即是性无。三马是所成之果故。相有实无。相有即是缘有。实无即是性无。四明依圆不离。即事同真生喻于妄。死喻于真事泯理显故。生无死有。以无碍故者。出其所因。即事理无碍也。五中就情则有。妄见分明故。就理则无以是妄计必非有故。所以幻喻广说有无者。以惑情所执有无皆失理。无惑计有无皆真。是知幻喻诸法非实非虚非空非有。若无于有不成于无。若无于无不成于有。有无交彻万化齐融故。疏。又五中各具四句等者。第二显成四句也。于中有二。初一重四句。后重重四句。今初又二。先正显后拣非。今初也。初性有相无四者。一有真性有故。二空无诸相故。三亦有亦空义门异故。四非有非空互融夺故。二用有体无四者。一有迷真有用故。二空依真无体故。三亦有亦空体用不坏故。四非有非空无体之用故。非有即用无体故非空。三相有实无四者。一有事相现故。二空缘成无实故。三俱存无性不碍缘成。缘成不碍无性故。四俱非缘成即无性故非有。无性即缘成故非空。四生即是无死即是有四者。一真性显故。二依他即无性故。三性相双存故。四性相即夺故。五情有理无四者。一遍计妄情能招生死故。二即理而求不可得故。三要由理无方知情有。若无情有不显理无故。四情有即理无理无即情有故。疏。然皆具德不同四谤者。拣非也。言四谤者。谓定有者是增益谤。若定无者是损减谤。亦有亦无相违谤。非有非无戏论谤。疏以具德故出不同所由。谓上明四句即是具德。以称真故。不同情计定执四句。今重显初门具德之义。一真如是有义以迷悟依故。不空义故不可坏故。二真性是空以离相故。随缘义故对染说故。三真如亦有亦空。以具德故。逆顺自在故。体镕融故。四真性非有非空以二不二故。定取不可得故。余之四句前已略明。又皆即有之空方为具德之空。即空之有方为具德之有。是则非有之有非空之空为具德耳。又尽有之空尽空之有方为具德。又随一句必具余三。若随阙者则非具德。又四句齐照成解境故。四句齐泯成行境故。皆言亡虑绝方为具德耳。是知若依四谤四句皆绝。若依具德四句不亡。不即不离方知幻法故。楞伽第二令观四句。谓一异俱不俱有无非有非无常无常等。疏。若以诸门交络成多四句等者。第二重重四句也。总有四节。成二十重。第一节有八重。一以第一门中有。对第二门中无成四句。谓一者缘起是有以真性妙有故。二缘起是无业惑无体故。三亦有亦无双照真妄故。四非有非无真妄双绝故。二以第一门中无。对第二门有成四句。谓一缘起是有业惑有用招生死故。二是无一真法界绝诸相故。三亦有亦无双照真妄故。四非有非无真妄双绝故。三以第一门中有。对第三门中无成四句。谓一缘起是有真性有故。二是无以事无真实故。三亦有亦无双照事理故。四非有非无事理相即互相泯故。四以第一门中无。对第三门中有成四句。谓一事相有故。二理相空故。三空有双现故。四空有互泯故。五以第一门中有。对第四门中无成四句者。谓一真性有故。二事即虚故。三双照二故。四互即夺故。六以第一门中无。对第四门中有成四句。谓一无性之理有故。二理无相故。三二义齐现故。四非有非无真中道故。七以第一门中有。对第五门中无成四句。一真理有故。二情计于理无故。三有处妄计无故。四性有即是理无。理无即是性有故。八以第一门中无。对第五门中有成四句。一有在情有故。二无理无相故。三俱存要理无相方是妄情有故。四俱非妄情之有即真理无相故非有。真性无相能为妄情所依故非无。此上以第一门有无。对下四门有无成八重四句。第二以第二门中有无。对下三门又成六重四句。第三以第三门中有无。对下二门复成四重四句。第四以第四门有无。对第五门有无成两重四句。都成二十重四句。不得以后为首更对于前。以不异前门为首对于后故。今具出八重。其十二重取类思之。恐繁不出。疏一约相类者。如睹一叶落知天下秋。见一华开知天下春矣。疏。二约圆融下疏文自有三意。初一事理无碍义。二以理融事下。两门事事无碍义。前门即法性融通门。第三即缘起相由门。就第三门中疏文分二。先举一门后相即。既尔下例于余门于中三。一以即例入。二异体既尔下以异例同。三一门下以门例门。如缘起相由门既尔。无定性门唯心现等诸门亦然。又相即入既尔。微细相容安立门等亦然。疏所非之事亦可次第对前情非情境者。如非男非女。即对前了达众生。非地水火风即对前了达国土等。疏象等非术故等者。即因果相异门。依他之果非遍计缘故。下句反此者。术非象等明遍计非依他。下明相有。即因果相成。疏动寂无二下此下疏文有五。一总释经文。二引证。三释不得有无之义。四举喻帖成。五义门料拣。初门可知。疏。故经云智不得有无而兴大悲心者。第二引证也。即楞伽第一大惠赞佛偈然彼经叹佛了达三性。初偈云。世间离生灭犹如虚空花。智不得有无而兴大悲心。此明了遍计。次偈云。一切法如幻。远离于心识。智不得有无。而兴大悲心。远离于断常。世间恒如梦。智不得有无。而兴大悲心。此上二偈明了依他。次又偈云。知人法无我。烦恼及尔焰。常清净无相。而兴大悲心。此偈明了圆成。又此上偈准金光明意。即显佛具三身。谓了遍计成化身。了依他成报身。了圆成成法身。然四偈下半皆同。今经正引依他中如幻下半。其如梦下半如梦忍中更引。疏。由了体空下。第三释不得有无之义。疏。如象生即是象死者。第四举喻帖成。疏此二相对应成四句下。第五义门料拣。于中四。初就第二门似有无性显成四句。第二对第一门明非一异。第三例余三门。第四例释前后。今初成四句者。一非异二非一。三非非一非非异。四非亦一亦异。其所遣病者。一者异。二者一。三者非一非异。四者亦一亦异。如疏思之。楞伽第二名见妄想故须破之。疏。若以巾上二义下。第二对第一门辨非一异。疏文有三。初标所依。二一以巾下列释十句。三若以不异门下总结义旨。今初言巾上二义者。一住自性义。二成象义。初即不变义。后即随缘义。象上二义者。一体空义。二差别义。初即无性。后即幻有。第二别释十句中。初四句非异。次四句非一。九十二句收上二门明非一异。就初非异中。第一句即随缘与差别不异。第二句不变与体空不异。第三句即合前二句以无碍。第四句即合前二句以相夺。今初句中。疏经云法身流转下引证。引二经证。问明已辨。今当更释初法身流转五道名曰众生。即不增不减经。法身即是真如。流转五道即是随缘。名曰众生是差别义。次如来藏受苦乐与因俱。若生若灭。即楞伽第四。彼云大慧七识不流转不受苦乐非涅槃因。大慧如来藏受苦乐与因俱。若生若灭。解曰。七识念念生灭无常。当起即谢。如河流转自体无成。故不受苦乐。既非染依亦非无漏涅槃依矣。其如来藏真常普遍。而在六道迷此。能令随缘成事受苦乐果。与七识俱名与因俱。不守自性而成七识。依此而得生灭云若生若灭。此明如来藏即是真如。随缘故受苦乐等。疏。二以巾上住自位义等者。住自即是不变。体空之相即是如故。二义相顺而会相归性故。云以末归本。本即是性末即相故。疏经云。一切众生即如下引证。即净名经弥勒章中。然彼经中云。为从如生得授记耶。为从如灭得授记耶。若以如生得授记者。如无有生。若以如灭得授记者。如无有灭。一切众生皆如也。一切法亦如也。众圣贤亦如也。至于弥勒亦如也。若弥勒得授记者。一切众生亦应授记。所以者何。夫如者不二不异。若弥勒得阿耨多罗三藐三菩提者。一切众生皆亦应得。所以者何。一切众生即菩提相。若弥勒得灭度者。一切众生亦当灭度。所以者何。诸佛知一切众生毕竟寂灭。即涅槃相。不复更灭。是故弥勒无以此法诱诸天子。今疏文略举二句之要。而言等者此有二意。一者等余净名之文。如上所引。是二者等余一切皆如之文。故此经云。一切法皆如诸佛境亦然。乃至无一法如中有生灭等。疏。三以摄末所归之本下。此句即合前二句令无障碍成此一句。斯乃即差别之体空。与即不变之随缘相成故不异。言摄末所归之本者。即差别之体空也。是前第二句体空是本。差别是末。斯即本融于末也。令末同本故差别即体空。言与摄本所从之末者。即不变之随缘也。是前第一句。由不变举体随缘成差别故。末融于本令本同末也。故云此二双融。由不变举体随缘故。本不碍末差别即体空故。末不碍本故云无碍。特由法身成众生故。得众生即如。由众生即如方知法身流转五道作众生也。则第一句本等于末。第二句末等于本。故云本末平等。正本等末时即末等于本故。上二经亦不相违。故云前二经文不相离故。既合前二句相成为第三句。故用前二经以证此句。疏四以所摄归本之末等者。此句亦合前二句。相夺以成此句。谓以即体空之差别。与即随缘之不变相夺故不异。然同用前二句而为悬隔。第三句用第一句。取即不变之随缘故本成末。今第四句用初句。取即随缘之不变。即本夺末也。但颠倒而已。第三句用第二句。取即差别之体空故末成本。今第四句用第三句。取即体空之差别末夺于本也。亦但倒耳。故义悬隔。言所摄归本之末者。即体空之差别也。即第二句。言所摄随末之本者。即随缘之不变也。即第一句。由随缘即不变故。夺差别令体空。则末寂也。由体空即差别故夺不变令随缘。故本寂也。以全本为末故本便隐。全末为本故末便亡也。是则真如随缘成众生。未曾失于真体故。令众生非众生也。众生体空即法身时。未曾无众生故。法身非法身也。故二双绝。二既互绝则真妄平等无可异也。疏。次下四门非一者。此句总标。谓第五门性相相违故非一。第六门性相相害故非一。第七门但合五六二门明违害不同故非一。第八亦合五六二门明不泯不存不同故非一。其五六门但交互第二门耳。谓上第二门以不变对体空故则不异。今对差别则不一耳。第六亦然。五中先正明。言本末相违相背故者。谓本则寂无二相。末则差别万端故相违也。疏。楞伽云下引证可知。起信疏云。此中唯生灭是七识。唯不生灭是如来藏。二义既分。遂使梨耶无别自体故云不在中。此约不二义非约不和合也。何以故。此中如来藏不生灭。即七识生灭之不生灭故。与自生灭不一也。七识生灭即如来藏。不生灭之生灭故。与自不生灭不一也。此中非直不乖不异。以明不一亦乃由不异。故成于不一。何以故。若如来藏随缘作生灭时失自不生灭者。则不得有生灭。是故由不生灭得有生灭者。是则不异故不一也。释曰。上所引义和会非一异义。今此分门正明不一。若会非一异令其相同。即第十门。今以因七识生灭之文便引会耳。疏。六巾上成象等者。上第一句以成象对差别则不异。今对体空故不一。先正明。又楞伽经云。七识不流转下引证。即第四。经如前已引。但前虽具引意在如来藏受苦乐。以取随缘成法故。今疏虽具引意取七识不流转义。以成相反末即空故。言七识不流转者。以本害末令末空故无可流转。唯如来藏受苦乐者。末害本故不守自性。清净之体随缘成有。始欲成象被体空违。方欲体空被成象违。故非一也。疏七以初相背等者。此句即合前五六二门敌对不同。谓相背如二怨家不喜相见。亦如参辰。夫妻反目相害如二怨家。以死相敌。如父母之仇不与同天。亦犹二虎之斗势不两全。疏。八以极相害俱泯而不泯等者。即亦合五六二句。取不泯不存明不一。俱泯不泯即第六句。俱存不存即第五句。何者以前第五相违是存。第六相害是泯。然存上有不存之义。泯上有不泯之义。若唯泯无不泯则色空俱亡无可相即。以不泯故虽相即而色空历然。若唯存无不存则色空各有定性不得相即。由有不存故虽历然而得相即。以体虚故是以第七但合五六之存泯。今第八门乃合五六之不存不泯故。七八二门虽同合五六二义不同。言此是成坏不一者。不存是坏不泯是成。第九门非一不是非异故。二门不一。第十门总融前八称真法界。故亦非异。既无二理岂一异。有殊。疏若以不异门取下。第三总结义旨。疏巾象相对既尔下。第三例余三门。疏上下诸门下第四例释前后。若依睿公十喻之赞。多显空理。如幻喻云。幻惑愚目流眄无已。长勤世间。父父子子我实非我妄想而起。若了如幻此心自止。然彼有十喻。水月镜像既合影中。更有犍城之喻应同幻摄。彼犍闼婆城喻赞云。世法空廓如彼鬼城。凌晨敷影现此都京。愚夫驰赴随风而征。终朝乃悟穷噭失声。第五如焰忍。疏若十喻论法喻各有多义者。智论释如焰云。焰以日光风动尘故。旷野中动如野马。无智人初见谓之为水。男女之相亦复如是。结使烦恼日光热气。诸行之尘邪忆念风。生死旷野中转。无智者谓为一相。为男为女是名如焰。复次若远见焰想之为水。近则无水想。无智之人亦复如是。若远圣法不知无我。不知诸法空。于众界入性空法中。生人想男想女想。近圣法则知诸法实相。是时虚诳种种妄想尽除。以是故说诸菩萨摩诃萨知诸法如焰。释曰。彼就妄说生死。为旷野。今就真妄合说。故以空地喻如来藏。睿云。焰惑痴爱乐之无极。非身想身非色见色。实无可乐莫之能识。若有智慧此心自息。第六如梦忍。疏然开此梦义下。疏文有二。先开义后消文。前中疏一所依谓悟心以喻本识者。若无所熏故则无无明等。亦可喻如来藏。喻本识者诸宗共许故。法相宗明如来藏不受熏故。疏。二所因谓睡盖者。智论云。复次如梦中无喜事而喜。无嗔事而嗔。无怖事而怖。三界众生亦复如是。无明眠力故不应嗔而嗔等。疏。四此梦事非有而有者。智论云。复次梦有五种。若身中不调若热气多。则梦见火见黄见赤。若冷气多见水见白。若风气多则见飞见黑。又复所闻见事多思惟念故。或天与梦欲令知未来事故。是五种梦皆无实事而妄见。世人亦复如是。五道中众生身见力因缘故。见四种我。众色是我。色是我所。我中有色色中有我。如色。受想行识亦复如是。四五二十得道实智慧。觉已知无实。释曰。论中身见力合上身中不调。五道众生亦可合前五梦。初火如地狱火涂道故。白如人善法故。黑如畜生愚痴故。多思如鬼天与如天故。然周体列子皆说六梦。与此五梦有同有异。言六梦者。一正梦。二噩梦。三思梦。四寤梦。五喜梦。六惧梦。正梦谓不思虑忽然而梦。共天神与梦大同。余五多是见闻多摄。庄子第二齐物篇云。庄周梦为蝴蝶。自逾适志与不知周也。注蝴蝶而不知周。则与殊死不异也。然所在无不适志。则当生而系生者。必当死而恋死矣。由此观之。知夫在生而哀死者。误之矣。俄然觉则蘧蘧然周也。不知周之梦为蝴蝶欤。蝴蝶之梦为周欤。周与蝴蝶必有分矣。此之谓物化。意云。昨日之梦今已化矣。生死之变岂异于此。又自周而言蝴蝶称觉。未必非梦此亦可喻万法如梦矣。又列子中有人。昼为主役而夜梦为人君主。则夜梦被役。二者各有其美也。疏。但心变故非见前法者。此通喻合约。喻者即通妨难也。谓有难言。若无实者。何以梦中见色闻声等耶。故智论云。不应言论无实之事。何以故。得缘便生梦中之识有种种缘。若无缘云何生。故今答云。梦中五识不行。所见五尘但心变耳。故智论云无也。不应见而见故。如梦中见人头有角见身飞等。人实无角身实不飞故。二约法者。但心变故合而有义。不见前境合非有义。疏文中初明俱非下。第二释文。于中疏文有三。一总彰文意以成四句。二重释。三引证。疏然此四句皆由以是梦故下。第二重释。于中此上二句标。谓一以是下释。于中有二。先释有无二句复释双非。前中又二。先正释。后然语有下。拣滥于中又二。先举正。后拣非。今初举正。谓有无交彻即梦事而性虚。即性虚是梦事。约法即性空是幻有。即幻有为性空。若是定有不得为空。若是断空不得为有。既无性故有即全摄无而为有也。既缘生故空则全摄有。而为无故结云非有二相。疏非但相有性无而已者。二拣非也。谓诸宗计多有此说。但空自性不空于法。如法相宗。但无遍计非无依他。设学三论不得意者。亦云。法无自性。无自性故说为空。则令相不空矣。今既无性缘生故有。有体即空缘生无性故空。空而常有要互交彻方是真空妙有故。其言大同而旨有异。故令思之。若得此意则下二句义旨可知。疏三以是梦故下。二释双非中亦二。先正释。后然此俱非下融通。亦为拣滥。谓寻常双是义涉相违。寻常双非义参戏论。故令双融令离二谤。成具德句。谓非但二不相违。亦乃二句相成。故云若不夺无令尽无以为无。言夺无令尽者非无也。夺有令尽者非有也。谓若无非无则无亦无。何者若无不尽是定性无故非真无。下句亦然。若无非无则无亦有。以有不尽是定性有。非真有故。故以非有非无。成上亦有亦无。亦更合说俱句成于俱非。含在俱句。及下结中故略不明。若欲别明。应云以亦有是即无之有故成非有。以亦无是即有之无故成非无。疏存亡不碍俱泯自在。方为梦自在法门者结成也。存即是有亡即是无。俱即亦有亦无。泯即非有非无。皆互交彻故云自在无碍。又存者存四句。亡者亡四句。俱者亦存亦亡。泯者非存非亡。故曰梦自在法门。互为坑行岂名自在。疏。经云世间恒如梦等者。第三引证也。即楞伽第一此即中间两句。若具应云远离于断常世间恒如梦。智不得有无而兴大悲心。前如幻忍抄已具引。疏上之四门各双存互夺以成四句者。如第一常无常门云。一者常。二是无常。三合前即成亦常亦无常故云双存四约互夺即成非常非无常无常夺常故。非常常夺无常故非无常矣。谓正以体虚无实即自性无常故。下三门例知也。疏后一句明觉即止观门。下疏文有三。此上标门。二谓要在觉下说立觉所以。三观了上之多门下释止观义。就立觉所以中亦是解妨。谓有问言。此明梦忍那说觉时。故今释云。觉梦相成故须说觉。于中初以觉成梦。以未觉时不知是梦故。于中初要在觉时方知是梦者。正辨须觉所以。谓大梦之夜则必有彼大觉之明。谓我世尊方知三界皆如梦故。上引楞伽叹佛能了于梦。次正在梦时不知是梦者。谓为实故。为诸凡夫长眠大夜不生厌求故睿公云。梦中蒙梦纯昏心也。次设知是梦亦未觉故者。此通妨难。谓亦有人梦知是梦。如人重眠忽有梦生了知我梦。以睡重故取觉不能。喻诸菩萨。从初发心即知三界皆如梦。岂非是觉。何用更说觉时。故今释云。亦未是觉未大觉故。故起信云。若人了知前念起恶能止后念令其不起。虽复名觉即是不觉有生灭故。无明覆心不自在故。次云觉时了梦知实无梦者。非唯觉时知梦。亦知无梦。如八地菩萨梦渡河。喻证无生忍。不见生死此岸涅槃彼岸。能渡所渡皆叵得故。况于大觉。故经云。久念众生苦欲脱无由脱。今日证菩提豁然无所有。疏然由梦方有觉故。辨梦觉时者。上辨以觉成梦。此辨以梦成觉。对梦说觉无梦无觉。既了梦无梦对何说觉。故觉梦斯绝。如无不觉则无始觉觉梦双绝方为妙觉。疏观了下释止观义。照上四门故名为观。觉梦斯绝即不取于梦妄故。无量义经叹佛云。智恬情怕虑凝静意灭识亡心亦寂。永断梦妄思想念无复诸大阴界入。即知究竟了梦唯我世尊。睿公云。长夜之内大梦所成。皆由心画遍造众形。神传五道备尽[跳-兆+令]竮。若能悟之即破无明　　　　大方广佛华严经随疏演义钞卷第七十五          
