　　　　大方广佛华严经随疏演义钞卷第六　　　　唐清凉山大华严寺沙门澄观述　　疏。今承理教之力略启四门。下第三。开章别释也。于中先标。后释。今初也。应有难云。既极位方知。何以凡情辄窥大教。故此云耳依凭教理。圣教许故。故涅槃云。具缚凡夫。能知如来秘密之藏。毗卢遮那品云。如因日光照。还见于日轮。我以佛智光。见佛所行道。即因佛教能了教也。即仰推之智。信解而知耳。疏。今初西域下。释第一门。于中三。初双标开合。次且不分下。双释开合。后以斯多义下。双结开合。今初也。西域开合者。如龙树之释大品。无著之解金刚等。皆合而不分也。而智光戒贤。各分三时。皆开而不合也。东夏开不开者。如僧肇之解净名。僧睿之释思益等。皆合而不分也。生公之立四轮。智者之立四教等。皆开而不合也。故诸德见开有失则合。见合有失则开。不应局执也。疏。殊途同归者。周易云。天下殊途而同归。百虑而一致。谓若千迳九逵王城不二。九流百氏大道宁差。今疏借用。乃通三义。一约教。始随机异故殊途。终归显实故一致。二约机则异。就理常一。三体外无权。权即是实故。殊途同致也。疏二。一音普应一雨普滋者。一音即是净名。一雨即法华药草喻品。谓三草二木不同。同承一雨之润。五性三乘不一。法雨一味无差故。彼经云。如来知是一相一味之法。所谓解脱相。离相。灭相。究竟涅槃。常寂灭相。终归于空等。疏。三原圣本意为一事故者。亦是法华中意。故彼经云。过去诸佛以无量无数方便。种种因缘譬喻言词。而为众生演说诸法。是法皆为一佛乘故。一佛乘者即华严矣。又云。我此九部法。随顺众生说。入大乘为本。以故说是经。皆为一事也。疏。四随一一文众解不同者。此通明诸经。如经说一无常。或有解者以生灭代谢故云无常。或云无彼常故名为无常。或云。不生不灭名为无常。或即无法可常也。或云。真如一法随染净缘。转变不常故名无常。或闻无常便知对常。以说无常。非常非无常。以为中道等。明知随人解不同也。又苦集灭道四名。则同随机解殊。乃有四种。又涅槃云。十二因缘下。智观者。得声闻菩提。中智观者。得缘觉菩提。上智观者。得菩萨菩提。上上智观者。得佛菩提。又如一乘五教机解不同三谛差别。中论偈云因缘所生法。我说即是空。亦名为假名。亦是中道义。即有多人解不同也。或云。既言因缘所生。那得即空。要须析因缘尽。方乃会空。呼十方空为即空。亦名为假名者。有为虚弱。势不独立。假众缘成。从缘故假。非施权之假。亦是中道义者。离断常故名为中道。非佛性中道。若作此解者。虽三句皆空。尚不成即空。况即假即中。此生灭四谛中义也。或云。因缘所生法。不须破灭。体即是空。而不得即假即中。设作假中。皆顺入空。何者诸法皆即空。无主宰故。假亦即空。假施设故。中亦即空。离断常二边故。此三番语异。俱顺入空。退非二乘析法。进非别圆。乃是三兽度河之意耳。或谓即空即假即中。三种逦迤。各各有异。三种皆空者。无主故空。虚设故空。无边故空。三种皆假者。同有名字故假。三种皆中者。中真中机中实故。谓空名中者。约真谛故。假名中者。就机设化。不住化不。化故。中名中者。约一实谛之中道故。此得别失圆。或谓即空即假即中。虽三而一。虽一而三。不相妨碍。三种皆空者。言思道断故。三种皆假者。但有名字故。三种皆中者。即是实相故。但以空为名。即具假中。悟空即悟假中。余亦如是。是知随闻一法起种种解。圆机受教无教不圆。偏机受教圆亦偏矣。既随一文异解。何须分判不同。疏。五多种说法成枝流者。上义亦傍该诸经。今正引当经立理。法界品云。法欲灭时有千部异千种说法等。何不寻条以得根。便欲派本而为末。浑纯源之一味。成浇薄之枝流。疏。以斯五义下。三总结也。夫子云。攻乎异端斯害也矣。何得执异迷同是非竞作疏。其分教者下。释分教中乃有十意。前五对前五义。后五显过于前。疏。一理虽一味等者。谓今欲分教非欲分理。迷于权实。宁契佛心。二中一音但是教本。非即是教。教乃在机。随机不同。今分彼教故。净名云。佛以一音演说法。众生各各随所解。今分随所解耳。其犹长风是一。百窍异吹。岂以一风不殊。便谓百窍齐响。一雨亦就佛说。三草即就机殊。今分三草教殊。非析一雨令异故。经云。虽一地所生一雨所润。而诸草木各有差别。以一音一雨义相不异故。但说一音。三中本意未申者。如佛本。为一大事出现于世。四十余年。未显真实。今分一代时教。岂妨判有浅深。言随他意语者。佛有三语。一随自意语。说自所证一实等故。二随他意语。一向方便引众生故。三随自他意语。半称自证。半随机故。今分后之二语。不分初一随自意也。四中言有通别者。如前所引。此通随闻异解有不通者。就此分之。如说人空法有。斯即小乘。不可名大。若说二空。此可名大。不得名小。说有五性非是一性。说一性处非是说五。如是等文。无容异解故须分之。五中有二义故。虽分权实不成枝派。一善会佛意。所说权教乃是随宜。所说实者称理究竟。二有开显者。说彼权教是方便门。说于实教是真实相。不谓方便为真实。则方便门开知实理之普周。则真实相显故。法华经云。此经开方便门示真实相。今能开显故。不滞枝派。约佛施张故。须分权实。疏。又王之密语所为别故下。有五意。显过于前不分。此一初也。涅槃第九。说先陀婆一名四实。一者盐。二者器。三者水。四者马。释中。一水二盐三器四马故。彼文云。如是四法皆同此名。有智之臣善知此名。若王洗时索先陀婆。即便奉水。若王食时索先陀婆。即便奉盐。若王食已将欲饮浆索先陀婆。即便奉器。若王欲游索先陀婆。即便奉马。如是智臣善解大王四种密语。是大乘经亦复如是。有四无常大乘智臣应当善知。若佛出世为众生说如来涅槃。智臣当知。此是如来为计常者说无常相。欲令比丘修无常想。或复说言。正法当灭。智臣应知。此是如来为计乐者。说于苦相。欲令比丘多修苦想。又复说言。我今病苦。众僧破坏。智臣当知。此是如来为计我者。说无我相。欲令比丘修无我想。或复说言。所谓空者是正解脱。智臣当知。此是如来说正解脱无二十五有。欲令比丘修学空想。以是义故是正解脱。则名为空。亦名不动。谓不动者。是解脱中无有苦故。是故不动。是正解脱亦为无相。谓无相者。无有色声香味触等。故名无相。是正解脱常不变易。是解脱中无有无常热恼变易。是故解脱名曰常住不变清凉。或复说言。一切众生有如来性。智臣当知。此是如来说于常法。欲令比丘修正常法。是诸比丘。若能如是随顺学者。当知是人真我弟子。然彼经疏。不释不次所以但案次配释而已。前四彰权隐实。后一彰实隐权。今谓前别喻中。即无常苦空无我。而为其次。以水方圆任器。是无常故。盐是苦故。器当其空。有器之用故。马由人策。不自在故。合中无常苦无我。是三修法。属生死故。四合空者。是正解脱。而解脱中空无我苦不净及无常。即是常故。故一空中明有四义。并以器喻。而最后佛性彰其妙有。即合前马。然空中四义。遮无常等。佛性一义。显是真常。亦应具说我乐净等。含在正解脱中。不动是乐。无相是净。无变热恼即是常义。马又我义。是则此中具彰八行。由于生死无常等中。密显常等故为密语。又初标中盐在初者。亦是苦空无常无我。而为其次。如常所明。故此释不同古师之义。然引此文意。令随所说言。须善得意。岂可浑然不分权实。疏。不识权实以深为浅等者。第二意也。如言初发心时便成正觉。而谓但是如来方便说者。是以深为浅也。不能正修。高推圣境。即不能速证无上菩提。故云失于大利。离世间品云。修此法者。少作功力疾得菩提等。言以浅为深虚其功者。犹如世尊为止乱想。令数息看心。为厌苦者令出三界。众生不了耽味为真。勤苦不已。多用功力所获至微。不得涅槃一日之价。故云虚其功故。即虚废功力也。疏。庄严圣教令深广故者。第三意也。谓分析权实空有。取舍偏圆迟速。方知佛法微妙深玄。无不包摄。譬犹不泛大海岂识边涯。不识土石安知真宝。故智论释法施云。依随经论广作义理。为立名字皆名法施。又若不分权实。则谓三教大同。今明大乘尚有权实。何况小耶。小乘比大。由若萤光方于日照。小是佛教尚被斥诃。况于儒道比之佛法。则天地悬隔矣。以此重重拣之。方知佛法深奥。疏。诸圣教中自有分故者。第四意也。如解深密。立三时不同解节。金光明立三轮之异。涅槃自分半满。又约五味之差。皆佛自分也。疏。诸大菩萨亦开教故者。第五意也。若无著之扶五性及与三时。龙树之判四门共与不共。皆拣权实有取舍也。疏。以斯多义下。第三双结离合。而舍合从离。第二古今违顺中。先叙此方。后明西域。前中先总标。后别释。一一师中多分为二。先叙昔义。后辩顺违。一音中疏上之下辩顺违。先出彼意。言各得圆音一义者。言含纵夺。纵之则顺下出现品。明如来圆音有其十义。十义之后。复六句融通。今但得十义中之一耳。初师则顺善口天女一声之中。与百千种乐而共相应。则佛一音之中有多音也。后师则顺如水一味随器成异。则如来本无多音。故云各得一义耳。又此二义。若不会释。敌体相违。互不相许。则齐楚俱失。并应夺之。若取各自所宗故。各得一义而与之耳。然并为教本下。又都夺耳。疏。二立二种教。隋远法师亦同此立者。彼涅槃疏。初云。圣教虽众。略有二种。一声闻藏。二菩萨藏是也。疏。斯则文下。二辩顺违。先明其顺。顺于至教。涅槃半满。前已广引。疏。盖是对小下。辩违。上云顺者。但顺通相之意。未知佛之深旨。半满之言。显在小大密意而说。复有以权为半以实为满。则大乘中有半满矣。亦犹缘觉声闻开之有异。则成二乘。合之有同。总称为小。权实亦尔。开之有异。权可称半。合之大同。故并称满。是则实教唯满。小教唯半。权大乘者。亦半亦满也。疏。此虽约机下。辩顺违。直出其立意不离半满。半满顺违。即此顺违也。言不出半满者。顿即前满。渐具半满。以具有三乘。二乘是半。大乘是满。故以机就教有直有曲。故分渐顿耳。疏。三唐初印法师下。第三师先叙昔义。中有三。初总标。二屈曲下。正立。三又此下。拣异。疏。此约化仪以判下。辩顺违。先顺后违。顺中三。初一句总出立意。第二遮破释成。第三结成昔义。今初。第一半满。约所说法立。第二渐顿约机以立。今此一师约化仪立。谓佛以法化生。有曲直故。即化法仪式不同耳。疏。然华严下。第二遮破释成。谓刊定记不许此师立义。先破总名。后破四异。今为昔通。则遮其破耳。文即分二。先救总名。后救四异。今初。至故云屈曲。是救其破于总名。彼疏破中。先牒义竟云。若尔涅槃法华维摩楞伽密严胜鬘佛藏经等。皆释迦说。应不明于如来藏性实相法界等(此破屈曲以有平道故)华严梵网。既舍那说。何故华严说于四谛。普贤行等品中。皆云随诸众生所应调伏。作如是说。又问。明净行梵行三贤十地。离世间入法界等。诸品之中。不应皆说对治行法等(此破平道以有屈曲故也)今疏云虽有随诸众生各别调伏者。此牒其破平道教中屈曲之文。疏。皆是称性一时顿演者。释成是其平道之义以称性之巧。无边差别皆是平道。又一时顿演不同屈曲说权之时不说实。说实之时不说权。说四谛唯为小乘。说六度唯被菩萨。故一切并陈尤显平道。又说随众生者。说于世尊余处随机。非此经中是随机说。疏。涅槃等虽说一极者。此牒其破屈曲教中有平道之文。疏。或对权实下。释成是屈曲之义。言屈曲者。非是有真如法性。即非屈曲。但取随机隐显为屈曲耳。此上二句是约法华。明是屈曲。昔权今实。破三显一。明权则未说实。说实必废于权。不同华严权实齐彰一时顿用。故名屈曲。疏。或会异归同下。约涅槃经以明屈曲。涅槃会昔有余之义同归一味涅槃。先异后同。亦成屈曲。不同华严若同若异。空不空等一时顿演。又云一切如来或说不说者。古德共云。日月灯明佛。晨旦说法华。中夜便灭度。则法华之外。非是别时更说涅槃。谓人根利故闻法华竟。不复须说涅槃。则涅槃或说不说。谓或有国土。唯说三乘究竟不破。或有国土唯说一乘无三可破。则知法华亦有说不说。不同华严云我不见有一佛国土。其中如来不说此法。明是平道。疏。约释迦为主下。第二救破四异。彼疏破云。又四异中。众处两异皆违经说。七处并是娑婆界故(上破处异)又云。出现品云。十方诸佛赞普贤言。能说此法。今此会中有佛刹微尘众生。发菩提心故。发心品中云。亦同此说。准此故知有地前器。(此上破众异)是故此师所立。多违教理。甚难依也(此结破也)。彼破二异。今疏通二异。后一是救刊定破处异。初一是遮有余师破其主异。谓恐有破云下。经既云。或名释迦牟尼。或名毗卢遮那。明知二主不异。何言主异。故今通云。释迦为主。但是三身中化身。遮那为主。则十身具显。化身乃是十身之一。故云必具释迦。是则总别异也。何言不异。疏。娑婆之处未融华藏。华藏之处必融娑婆者。此通刊定破处异也。余处王城舍卫。未言即是华藏娑婆。今云七处自有二义。故同华藏一。约本末分岐故。七处亦是华藏界中。第十三重之内。二约净秽该彻。则摩竭提国其地金刚。说初品时。华藏世界六种震动。彼疏序云。刹该净秽。娑婆震而华藏动。岂不华藏之处融耶。故知破其处异。自违己说也。所以不救破众异者。由刊定破最不当故。彼众异中但云。释迦经中通被三乘。遮那经中唯被菩萨。则通局之殊而破彼义。乃引凡夫发心。岂非菩萨之器。况此经发心。又甚深故。其说异一种。他人不破故此不救。疏。略云四异下第三结成昔义。言异实有多者。更举十条。一教门仪式异。于中复有多义。谓全依海印曾无出入。一时顿演与前后次第不同。放光集众一多通局。请答言念现相等殊。道场庄严胜劣不等。故云教门仪式异也。二所诠理致异。圆融历别多义不同。十十法门有多差别。如义分齐中。三成佛迟速异。谓或唯一念或无量劫。念劫圆融长短自在。不局三祇及应化故。四见佛通局异。无论凡圣。许见十身。不局地前地上之别故。五说教时分异。始成即说时有十重。念劫圆融不局三七等故。六见境宽狭异。地狱天子。六千比丘。肉眼远彻周法界见。不局三千有分限故。七因果行位异。具足圆融行布。性相交彻故。八立乘多少异。或说一乘或无量乘。不局三乘五乘定故。九利益胜劣异。地狱天子三重顿圆。尘尘刹刹无尽利益故。十流通付嘱异。尽未来际长流不断。诸佛亲护非小乘故。历别细求过此更有。故云异实有多。诚如所判者。结成昔义也。疏。但以下。第二辩违。既不判屈曲之浅深。便令多法浑同无别。不能令人善识权实故不依之。疏。四齐朝隐士等者。于正立中。约于化仪及时。以立渐说顿说。即是化仪顿。在始成。渐有五时即约时说。疏。然此经下。二辩顺违。先顺后违。顺中由依化仪故成顺理。便引当经为其证成。所引二喻并出现品文。前来已引。疏。然渐约下。辩违也。以约时局教有诸妨难故成违理。指在后破。第三立三种教中先总标。后一南中下。别说三师。初即诸师同立。于叙昔中二。先总明。后别明渐义。前中分三。初正立。次由渐中先小下。立三之意。后谓别有下。出不定相。言偏方者。谓大体而言。渐中先小后大。而不妨说小之时亦有说大。如人十年弘律不妨私房时说大乘。故曰偏方不定。指经云如胜鬘金光明者。胜鬘经初云。波斯匿王末利夫人。信法未久。既言未久明是初说。金光明经既非第一顿教。又非第二渐教。末后而明常住。明是不定。言佛性常住者。胜鬘经说二种如来藏。即佛性也。又叹佛三身。即今梵音之文云。一切法常住。是故我归依。即常住义也。金光明经三身品中。广说法身常住故。疏。渐中开合下。第二别明渐义。开渐成别自有四种。从二至五。于分三中。初自有三师。初有师正立。后二师指同。即唐三藏及真谛三藏。初云武丘。即苏州山寺。于第三师中二先指同初师。后而时节下。指异别立。疏文稍略。彼云。谓佛二月八日成道。四月八日于波罗柰国鹿野苑中。为声闻众转四谛法轮。后于成道第七年中在舍卫国。去祇园五里智慧河边。为诸菩萨及二乘众说般若等经。此时具二。谓转照法轮。又于成道三十年后。未涅槃前。在毗舍离国鬼王法堂中。为真常菩萨说解节等经。此时具有转照及持三种法轮也。疏。即宋朝岌法师下。第三分四于中文二。初双标。后双显。疏家不欲繁文故。但于前师之外。加其异名应具列之。疏。道场慧观者。即上元道场寺僧。言五教者。一有相教。二无相教。三抑扬教。四同归教。五常住教。言抑扬者。谓抑挫声闻褒扬菩萨故。刘公五者。一人天教。二有相教。三无相教。四同归教。五常住教疏。上来诸师下。第二辩顺违。于中三。第一总明顺违。第二别破违理。第三结成违顺。初中以上来诸师从二至五。皆先小后大故。不加不定。招初有大乘之难。虽加不定犹有妨者。加不定免初有大乘之难。而于所立名义之中。皆有难也。言略显五时之妨者。从后破之。既破五时。四三二时皆已破竟。故云余可例知。疏。初明十二年等者。第二别破。别破二家五时。即为二别。今初破道场五时。即分为五。疏。成实论云。我今正明三藏中实义。实义即空者。破第一时。引其三文。此即第一引小乘论。以成实论意云我今成立小乘中实义。故云成实。以三藏即小乘教故。既言实义即空。明小乘已说空竟。何言见有得道。不可不见实义而得道也。疏。又阿含中云下。第二引小乘经。然经文相续云无是老死无谁老死。此即明十二因缘人法空义。是老死者。指老死法体。谁者即人也。故无是老死。即老死法空。无谁老死。即我人空也。然诸经论多明小乘。但有人空未明法空者。有二义故。一从少分说小乘。多分但明人空。二从显了不显了说。虽说法空未全显了。故言不说法空耳。若从不显了说及少分说。则亦明法空。今从此义。疏。三藏中明法空为大空者。第三引大乘论。彼释十八空。拣二宗大空之异。今但取三藏明法空之言。三藏亦即小乘教耳。皆显已下。四结上三文。疏。若云第二时中下。破第二时。于中三。一破说空。二破不相常住。三结立正义。初中又二。第一引制戒。明十二年后说有。故戒经云。善护于口言。自净其志意。身莫作诸恶。此三业道净。能得如是行。是大仙人道。此是释迦如来于十二年中。为无事僧说是戒经。从是已后广分别说。明知十二年后。始制广戒。广戒即是明有。疏。又智论云。从得道夜下。第二引论通说般若。明十二年前已说于空。非局十二年后。般若明性空之智故。疏。若云第二时中未显常住者下。第二破不明常住。于中四。初反质破。实相即常住故。疏。涅槃亦说佛性亦名般若者。第二显正破。上即现量。此即圣言量。般若既即佛性。佛性是常。般若常矣。疏。是知实相般若下。第三会义破。谓会释二经。使第二时同第五时。以义同故。谓二种般若。即二佛性。在名则异。在义不殊。言实相为正因者。即第一义空。名为佛性。第一义空。即实相异名。观照为了因。如灯了物。疏。又般若离四句下。第四纵夺破。先夺则拂迹入玄理绝百非。言亡四句。若但以空为般若者。非真般若也。故经云。般若非有相非无相。亦非有无相。亦非非有无相。离一切诸相何得存空。故智论云。诸佛说空法。为离于有见。若复见有空。诸佛所不化。疏。般若不坏四句岂无妙有者。此即纵也。纵其是空。亦须是有空。尚是四句。何况有耶。故般若经云。般若不坏色。不坏受想行识。即不坏有也。余文可知。故智论云。一切实。非实。亦实亦非实。非实非非实。是名诸佛法。则四句皆实。又因缘所生法。即空即假即中。有遮有表。即下二句。是知失意则四句便成四谤。得旨则四句便成四德。下说正义。蹑此而起。疏。是知小大各有四门下。第三结立正义也。此则纵而夺之。纵其初有次空。则各得一门之意。夺其不识四门之意。则初有次空之旨全乖。言四门者。小乘以阿毗昙为有门。毗昙即今俱舍。遵一切有部故。成实即是空门。实义是空故。以昆勒论即亦有亦空门。其非有非空门。未见论文。即是恶性车匿见此入道。有云。犊子部亦计我非有非无。恐未指定。大乘四门者。如涅槃云。一切众生皆有佛性。如乳有酪性等。斯即有门也。又云。石无金性。乳无酪性。众生佛性犹若虚空。迦毗罗城空。大涅槃空。即空门也。又云。众生佛性亦有亦无。何以为有。一切众生悉同有故。何以为无。为从善方便而得见故。即亦有亦无门。又云。众生佛性即是中道。非有如虚空。非无如兔角。百非斯遣。此即非有非无门也。若取经论。唯识多明有门。掌珍多辩空门。辩中边论多辩亦有亦空门。中百论多辩非有非空门。疏。若云第三时中但名抑扬等者。破第三时。文二。先双标。后净名云下双破。先破第三时中不明常义可知。后般若亦云下。破独得抑扬之名。以第二时中亦抑扬故。二乘萤光抑也。菩萨如日扬也。疏。若云第四时下。第四时但破不明常住。不破同归之义。疏。五以涅槃为常下。破第五时。许其涅槃是常住义。责其涅槃无有小乘。以至涅槃皆有大小故。阿含说如来涅槃之相者。彼说如来于纯陀家乞食。因食栴檀木耳羹。得患背痛。于拘尸那城娑罗双树间。逆顺出入。超越三昧。于第四禅中入火光三昧。烧身灭度。唯留舍利为人天福田。身智俱灭。入无余涅槃是也。疏。若以人天为初下破第二家。即刘公之义。言提胃虽说戒善等者。彼说如来在树王下成道。于七日中。无人知佛得阿耨多罗三藐三菩提。唯提胃波利此二居士。明究阴阳知佛成道。名为树神。提胃献糗。四天王奉钵。如来受已。始为提胃说世间因果。此约小乘相不妨为大。谓彼经又云。五百贾人得受五戒。先自忏悔五逆十恶谤法等罪。得四大本净。五蕴本净。六尘本净。五根本净。提胃长者得不起法忍。三百贾人得柔顺忍。二百贾人得须陀洹果。四天王得柔顺忍。三百龙王得不起法忍。自余天等无量众生。发无上菩提心。又普曜经云。第二七日。提胃等五百贾人。施佛糗蜜。佛与授记。汝于来世当得作佛。皆同一字名曰齐成。明非独人天也。然提胃塔现在土火罗国。上所引经。皆明初时已说大也。疏又违密迹经中第二七日说三乘故者。既第二七日。已说三乘。那言最初唯人天之教。此经即大宝积密迹力士。第三会卷当第八。是初竺法护译。疏。然上五时等。皆以约时克定。则有所乖等者。第三结成违顺也。上结前违而言等者。等取四三二时。疏。拣去不定从多分说。亦有理在者。结成顺也。有二义故。故得顺理。一拣去不定。则无克定之失。不违密迹等经。二从多分说。不违自所立义。故有理在。疏。二后魏光统等者。第二师先正立中二。先明所承。后显立义。今初。言承习佛陀三藏者。佛陀是西域人。同学五人。四人皆得道。其欲亡身求之。友曰。道须缘会。不可强也。汝与东土有缘。彼有二弟子。汝若度得必当得道。佛陀初至于此。当后魏孝文。始在云州投之见重。初至一康家供养。夜见火光满室。及孝文移都洛阳。佛陀亦随之。彼为立少林寺。知后为则天所取。遂指水令西山透陇而流。其二弟子。一是稠禅师得道。二是光统。故云。稠公解虎于东谷。佛陀指水而西流。疏。亦立三教下。显立义也。于中渐约不具。顿约具说。不同远公大小相望成渐顿也。言具说者。即如涅槃说。空者所谓生死。不空者所谓大涅槃等。又云。若空不空若常无常等。皆令广闻。即时顿也。三圆教者即是华严。疏。此亦约化仪说有前后下。辩顺违。此师所立义。多顺理故不辩违。于中先出立义。后解妨难。今初。是约化仪说。有前后者。顿中化法无异渐中。别说空不空。即名为渐。同时说空不空。即名为顿。故是化仪。其第三亦约化法。拣异前二。从多分说。故云此亦约化仪。疏。意明今时下。二解妨难。中谓刊定记主。有其二难。一合难渐顿。二别难于圆。第一难云。若渐根生熟俱渐。顿根生熟俱顿。则渐顿可分。既云未熟名渐。已熟名顿。此则于一渐根。但生熟为异。无别顿义。或应彼一有渐顿二根。生必至熟。熟必从生故。或应一切时皆是渐根。无有不从生至熟故。释曰。此第一难其渐顿自有三难。第一渐顿不分难。第二一根具二难。第三无有顿根难。初一是总。后二是别。今初。为此一通。三难皆遣。如第一难。刊定以根定于渐。顿则有此难。今不以根定于渐顿。何有此难。谓为其根生。渐说法门。名之为渐。为于根熟。顿说法门。则以为顿耳。何得以生熟俱顿难耶。则第一难遣矣。既不约根。何得以生必至熟熟必从生等难耶。则第二第三难遣矣。又为此难遣下自所立教。彼立四教云。第三教当初心菩萨。第四教义当终心识如来藏者。又自通云。初心者约机胜劣。名其初终。非约修行初终时位。汝既以根胜劣为初终。何妨此师亦以根胜劣为生熟耶。故为此难。失古意也。疏。上达之言义兼地前等者。通彼第二难于圆教。彼难云。既云分阶佛境。则地前无有堪闻此经。则违出现品佛刹微尘数众生发菩提心。释曰。彼以上达分阶佛境。合为一义故为此难。今为此通。则上达为地前。分阶佛境为地上。故不违出现品文。亦不失于大理。况初发心时便成正觉。岂非分阶佛境之人。疏。隋末唐初下。第三师先正立中。皆依法华经第五。即从地涌出品。以彼中涌出菩萨问讯云世尊少病少恼安乐行不。所应度者受化易不。不令世尊生疲劳耶。故佛答云。如是如是。诸善男子。如来安乐少病少恼。诸众生等易可化度。无有疲劳。所以者何。是诸众生世世已来。常受我化。亦于过去诸佛。供养尊重。种诸善根。此诸众生。始见我身闻我所说。即皆信受入如来慧。除先修习学小乘者。如是之人。我今亦令得闻是经入于佛慧。今疏引经。便以义隔成于三轮。此师以根本法轮。是华严经。始成正觉顿宣说故。其枝末法轮。是以根本化之不得。便于一佛乘分别说三。为枝末者。即指华严已后法华已前。并为枝末。三即法华。以为摄末。疏。此判全约化仪等者。第二辩顺违。于中此句。出彼立教所依。依化仪立。非是约法及约根等。而言全者。对前光统。光统三教。一约化仪。二约化法。三约对根。今此师立唯约化仪。疏。据法但有大小下。正辩顺违。唯有大小则无殊半满。亦摄义不周。疏。然法华为于一类开显本末者。此段通经意。以释妨难。恐有难言。依于法华立义。乃是一极之说。如何不依。故今释云。自是立教之人。不得法华之意。法华别为一类滞小之人。故为此说。谓执三疑一。执小疑大故。为开方便门显真实相。真实相者。唯是佛慧。执小乘者。是方便门。非欲会通一代圣教。若以法华之前。皆为枝末法轮。则般若净名胜鬘等经。皆在法华之前。前为枝末则抑诸大乘。又经但云除先修习学小乘者。明知经意。不指般若等为枝末也。疏。又无量义下。上引法华破之。今引他经破之。既云一切时中皆有大小。则先后非独大乘。中间非独小乘也。此皆直破。而不收之者下。开宗立教之中收于此义。故此略无。又前出经意。已是收竟。第四立四教有四。第一光宅中二。先叙昔。后顺违。前中三。初正立。二出所以。三结成。初中四衢即四谛。余可知。疏。以临门牛车下。二出所以。有三所以。故三乘是权。而义势连环。一亦同。羊鹿俱不得故者。羊鹿是虚指。出门不上车。牛车若是实。出门合上车。又并羊鹿是虚指。出门不上车。牛车亦虚指。同彼羊鹿。不上车。上明三皆虚指。约法说者。昔指三乘三界门外。二乘出三界。无有真实证。菩萨出三界。岂有真实证。俱无实证。名不上车。明知三乘皆是权设。二并无体者。既不得车。明皆无体。以无可得故。长者虚指。三车实无。界外三乘。明是方便尽无生智是二乘车体。丈六浅智。是牛车体。二乘之智既非真实。丈六浅智岂有实耶。然上不得约人就法。今明无体直就法明。三诸子皆索故者。复成上义。向若有体。即不合索。诸子皆索。明皆无体。不见羊鹿故索羊鹿。今索牛车。明无牛可见。故彼经云。尔时诸子各白父言。父先所许玩好之具。羊车鹿车大牛之车。愿时赐与。既索牛车。明同无体。故牒索耳。索车是喻。约法云何。古有多释。略要有二。一者机索。二者口索。言机索者。三乘之人。以佛教门出三界苦。谓为究竟不解索三乘。已被淘练。一乘机熟。冥机叩圣。义言索耳。佛知机熟。灵山集会。为说法华一极之旨。即是各赐诸子等一大车。二口索者。已集灵山。三乘三根皆悉启言。求法求记。即是索车。为说与记令其修证。即是等赐。弥勒序品陈四众疑。征佛定因。已是索义。文殊云。诸求三乘人。若有疑悔者。佛当为除断令尽无有余。已许等赐。方便品初云。告诸声闻众。及求缘觉乘。我令脱苦缚。逮得涅槃者。佛以方便力。示以三乘教。众生处处著。引之令得出。已是开权。又云。舍利弗当知。诸佛语无异。于佛所说法。当生大信力。世尊法久后。要当说真实。即是显实。开权显实。已是等赐。亦是许与。身子三请法说。索车。譬喻品初腾疑白佛。说诸喻车。踊出品中弥勒陈疑。请说果车。开示知见。说佛寿量等。即是等赐。三根求记即是索车。佛皆与记即是等赐。菩萨闻是法。疑网皆已除。即时大欢喜。千二百罗汉。悉亦当作佛。皆是赐义。故合喻云。令诸子等日夜劫数常得游戏。与诸菩萨及声闻众。乘是宝乘直至道场。由是故知。三乘皆索。三乘皆赐。疏。是知三皆虚指以为方便者。三结成上义也。由上三段展转相成。以证三乘皆是方便无有实体。故古人云。虚指三车而群子竞驰。火难既夷。乃无有二。岂合有三实以为一。又非殊途而异获哉。故经云。如彼长者初以三车诱引诸子。然后但与大车。宝物庄严安隐第一。然彼长者无虚妄之咎。如来亦复如是。无有虚妄。初说三乘引导众生。然后但与大乘而度脱之。何以故。如来有无量智慧力无畏等诸法之藏。能与一切众生大乘之法。但不尽能受。以是因缘。当知诸佛方便力故。于一佛乘分别说三明。三皆虚指也。由皆虚指即无体故。后得大车。并非本望。若昔大是实。今得牛车何非望耶。疏。此则前三是三乘下。辩顺违。于中有四。一总辩顺理。二明其有违。三会通教旨。显违顺之由。四结成昔义。四乘无失。今初可知。疏。若唯说法华下。第二明其有违。所以违者。以抑昔大乘了义之经皆成权故。疏。是知下。会通教旨。于中又三。一明会不会之意。二明会二会三之意。三明取昔废昔之意。上三段展转通难。谓初有难云。既许昔三皆权。何言抑诸圣教。故今释云。非不许其四乘但昔大不分权实故。成抑诸实教耳。疏。若约会权下。第二会二会三之意。谓有问言。若尔为是会三。为是会二。设尔何失。二俱有过。若会三归一。昔应无实。若会二归一。昔应无权。无权则四乘之义不成。无实乃不抑昔时圣教。此是光宅之意。若作北宗难者。应云昔既有实。会二归一义则明矣。故为释云。会二会三。二俱有理。昔之权实二义亦存。故云尔耶。疏。若开权显实下。第三明取昔废昔之意。谓有问言。若会三归一者。为会昔三而为一耶。为会昔三归今一耶。故今释云。明俱上二义。先明会三为一。则会取昔三。后明会于昔三归今之一。以废昔三立今之一故。约会取则昔小亦取。况昔大耶。以其理不可分行是佛因故。若约废昔。则昔大亦废。况于小耶。以其约教虚设。果亦虚指。故并废也。然开废等言。有通有局。若约局者。约教则废三立一。三教虚设故。约理则开三显一。言有三理覆于一极。开元无三理一极自彰。约行则会三为一。三乘之行皆佛因故。约果则会三归一。三乘之因同归一果故。三乘之果非究竟故。若约通者。唯废一种。则约于教。开会等言并通四种。今疏。从此言约开三显一。则三即是一者。若约理者。昔说三理谓各别证。今会法身是同更无异味。昔言有三是方便门。则闭于一实。今云无三。则一理自显。故云。此经开方便门示真实相。若约行者。昔说三乘之行。行各不同。谛缘度等随修各异。今并得为佛因。谓三行别。则方便之门闭于一实。今会为一。则方便门开。一实显矣。故云。汝等所行是菩萨道。若约果者。昔说三果不同。是方便门闭于一实。今云三果虚设。唯有极果无上菩提。心生欢喜自知作佛。则实相显矣。今疏。先明会三为一。于中二。先正明。后故彼经云下。引证。引二文证。一引药草喻品。证小行即是佛因。二引信解品。证大行是其所有。良以小乘昔有二种下劣之心。一谓自行不成佛。故法华云。我等同入法性。云何如来以小乘法而见济度。又云。金色三十二。十力诸解脱。同共一法中。而不得此事。皆名小行不得佛也。故今引药草以会之。二谓大行非己分故。故净名云。一切菩萨闻此法者应大欣庆。一切声闻皆应号泣声振三千。又云。我等何为永绝其根。于此大乘已如败种皆明大行非己分也。故今引信解以示之。今初。引药草喻中文云。迦叶当知。以诸因缘种种譬喻开示佛道。是我方便。诸佛亦然。今为汝等说最实事。诸声闻众皆非灭度。汝等所行是菩萨道。渐渐修学悉当成佛。释曰。诸声闻等皆非灭度者。是废小果。渐渐修学悉当成佛。是归实义。今但引汝等所行是菩萨道会行之言者。欲明三即是一之义。若约果者。三果皆成佛因。而非佛果。不得云三即是一。又皆非灭度。是下废权之意耳疏。先所出内是子所知者。即第二引信解品文。文云。复于少时父知子意渐已通泰。成就大志自鄙先心。临欲终时而命其子。并会亲族国王大臣刹利居士。皆悉已集。即自宣言。诸君当知此是我子。我之所生。于某城中舍吾逃走。伶俜辛苦五十余年。其本字某。我名某甲。昔在本城怀忧推觅。忽于此间遇会得之。此实我子。我实其父。今我所有一切财物皆是子有。先所出内是子所知。释曰。此上即委付家业。当说法华经也。一切财物。即万行万德。先所出内者。指于前文。我今多有金银珍宝仓库盈溢。其中多少所应取与汝悉知之。此即是喻慧命须菩提说般若。取与即是出内。以法外化。名之为出。化功归己故称为内。即自利利他之行。皆如般若等中。今法华中。但示如来知见是其所有不广诸行。今疏。欲会三因同为一因。故引二文皆明会行。余略不引疏。若废权立实义说为四下。第二明会于昔三归今之一。于中二。先会昔成今。二彰今异昔。前中有法喻合。法云。义说为四者。以但废昔三教。言三是权。一实便显。三外无别一实之法。云义说为四。但三为别。一为总耳。如揽三点下喻。斯借涅槃第二三点成伊。彼喻三德。以成涅槃。阙一不可故。彼经云摩诃般若亦非涅槃。解脱之法亦非涅槃。如来法身亦非涅槃。三法若异亦非涅槃。如世伊字。此喻至出现品。当广分别。今借其喻不取其法。谓以三点喻于三乘。以成一伊喻为一乘。别说三乘三皆是权。合三为一故得称实。非三点外更有一点。合云。昔三既别。实不兼权。此合上点别非伊。纵昔日有实实亦不兼于权。今一全兼者。合上伊具三点。成四无爽者结成正义。三别有三。总合为一。故成四也。岂差通途三虚既废故成一实。故经云。唯此一事实。余二则非真。十方佛土中。唯有一乘法。无二亦无三。除佛方便说。又云。吾从成佛已来。种种因缘种种譬喻。广演言教无数方便。引导众生令离诸著。明昔皆方便也。疏。若依昔未显说下。第二彰今异昔。前但合三为一。一无别法。已成四乘。今辩一乘别有法门。则四义昭著。是为昔所未说。而今说之。闻所未闻未曾有法也。谓昔日虽有大乘亦说如来藏性涅槃法身真常之理。未曾显说一切众生皆悉具有如来知见。唯为一事出现于世不为于余。则一乘三乘。昔权今实。于理昭著。故睿公云。至如般若诸经。深无不极。故道者以之而归。大无不包。故乘者以之而运。然其大略皆以适化为本。应劝之门不得不以善权为用。权之为化悟物虽弘。于实体不足。皆属法华固其宜矣。疏。根败之种今并说成者。引净名经证。大迦叶自责云。譬如根败之士。其于五欲不能复利。如是声闻诸结断者。于佛法中无所复益。斯则二乘自知不成佛也。岂非不兼权耶。又云。我等何为永绝其根。于此大乘已如败种。此显烦恼已断不能生也。佛名经云。我等今者犹如败种。虽逢春阳无希秋实。并是声闻不作佛义。今法华三根声闻。皆与受记。一切声闻不在此会。令转宣说。一切众生皆是吾子。则唯实非权。故言今并说成。明今昔有异。上云根败之种。乃有二意。一即根败两字。收净名根败之士。二即败种二字。双收净名及佛名二经败种之义。疏。于文有据下。第四结归昔义也　　　　大方广佛华严经随疏演义钞卷第六　　　　大方广佛华严经随疏演义钞卷第七　　　　唐清凉山大华严寺沙门澄观述　　疏。二陈隋下。天台四教中二。先叙昔。后顺违。前中亦二。先师宗。后立教。师宗言陈隋者。故天台传云。陈隋二代。三帝门师。谓陈朝一帝。即是后主。隋有二帝。即文帝炀帝。炀帝为晋王时。即请为菩萨戒师。终于炀帝之时。故云陈隋二代。天台山名。举处辩人。僧名智顗。而言智者。帝为立号。美其德也。承南岳者。故韦虚舟传云。自佛教东流。秘密斯阐。思大师之所证。智者大师之所弘。故思大师一见。便云。昔日灵山同听法华。宿缘所追今复来矣。又入道场澄心云。非汝不证。非我不知。师资传芳。故并序耳。疏。立四教云下。正立中二。先正立四教。后通相料拣。前中四教。即为四别。每教皆有三节。一立名。二所证。三所被。其四教所诠。即四种四谛。一生灭四谛。二无生四谛。三无量四谛。四无作四谛。广如四谛品。今初。一三藏教者立名。至下当释。疏。此教明因缘下。辩所诠理。其因缘之言。通于四教。因缘故生灭。因缘故即空。因缘故假名。因缘故中道。因缘为主故。四教皆带之。言生灭四真谛理者。苦以逼迫为义。集以增长生死为事。道以除患为功。灭以累尽为名。有苦可知。有集可断。有灭可证。有道可修。迷则苦集生。而真道灭。悟则苦集灭。而正道生。有可生灭。故云生灭四谛。苦定是苦等。故得名真。疏。正教下明所被。鹿苑初转法轮。俱邻五人见谛成道等。但有小乘得道。未有大乘得道。故言傍化为菩萨。智度论云。佛于阿含中虽为弥勒授记。亦不说种种菩萨行。故菩萨为傍也疏。二者通教等者。文分为三。初正立。二引证三解妨。初中亦有三段。初名即以同释通。故法华云。我等同入法性。肇公云。三乘同观性空而得道也。即三兽度河。一水无二耳。疏。此教下。辩所诠。从缘生法。无性即空。非色败空。不要析破。故云即空。若约中论偈明四句。初教即因缘所生法。此教即我说即是空。第三亦名为假名。第四亦是中道义。故此云因缘即空。言无生四真谛者。第二种四谛也。谓解苦无苦。名为苦谛。解集无和合。名为集谛。解灭无灭。解道无道。四谛性空本无生灭。不同初教有可生灭。疏。是摩诃衍初门者。拣非深极。言初门者。以空遣有。未彰妙有中道义故疏。正为菩萨下。所被机。双明二空。故云正为菩萨。言傍为二乘者。初以空门遣荡小乘执心。令渐通泰。故云傍通。疏大品下。二引证。此双正名及所被机。既三乘当学故。是通教三同禀也。二乘既学即傍为也。云何欲得三乘。当学般若。如云了法无生名般若者。当声闻学无生。便云一切诸法皆悉空寂。无生无灭。无大无小。无漏无为。如是思惟。便于严土利他不生喜乐。但欲趣寂故成声闻乘。若闻无生。知从缘生故无生。从缘灭故无灭。无生无灭因缘之理。如是学者成缘觉乘。若闻无生。便知一切诸法。本自不生今则无灭。即生灭而无生灭故。不碍于生灭。灭恶生善。悲智兼济。成菩萨乘。同学一无生而成三乘故。若欲成自乘。当学无生般若。又如无所得是般若。罗汉得之。实无有法名阿罗汉。缘觉得之不得缘相。菩萨得之心无挂碍。以无所得能得菩提。故言三乘同禀般若。以此义推。则二乘人同学二空也。而云等者。具云欲得缘觉乘。当学般若波罗蜜。欲得菩萨乘。当学般若波罗蜜。此明般若能成一切道果也。疏。然教理智断下。解妨难。谓有难云。此通别教名。皆智论中。共般若不共般若。以立。何不二名共教。三名不共教。而云通别耶。故今释云。通则上通别圆。下通二乘。远近俱通。共但共小。得近无远。故名通耳。别有二义。不名不共。次下当释。又言皆通者。上之八字。字各一义。一教通。二理通等。一教通者。三乘同禀因缘即空之教。二理通者。同见偏真之理。三智通者。同得巧度一切智。四断通者。菩萨界内惑断见思同也。五行通者见修无漏行同也。六位通者。从干慧地乃至辟支佛地。位法同也。七因通者。九无间同也。八果通者。九解脱二种涅槃界同也。通义虽八。因教方知。故名通教。余教例知。疏三别教者下。文中分二。先正释。后不名下。通妨难。初中亦三。立名可知。此教下。二明所诠。因缘假名当中论第三句。无量四真谛理。即第三四谛。言无量者。苦有无量相。非诸声闻缘觉所知。集灭道各有无量相等。疏。的化菩萨下。三明所被机。即华严法界品意。疏。不名不共下。二通妨难。初牒疑情。谓有难言。既言别即不共。便是智论不共般若。何不名为不共教耶。疏。兼欲下。解释以别有二义。一不共二乘义。如上说。二历别不融。故名为别。若云不共不兼后义。故云兼欲拣非圆故。疏。以一因下。出非圆之相。一因迥出者。对他显别。不同通教。三乘通修。今一道出离。迥超二乘。亦离二边。以显中道故。一果不融下。当法明别。一果不融者。果别谓三德。三身各不融故。不能一德一切德等故。历别而修者。当体以明因别。修布施时。非戒等故。初地不知二地功德等故。疏。不德因果圆融者。因果互望不融。不能因该果海果彻因源故疏。四圆教下。文中亦二。先正立。后对前结成。前中又二。先释义。后引证。前中亦三节。释名可知。疏。此教下辩所诠。略无无作四谛之言。言不思议因缘二谛中道者。即论第四句。亦是中道义。而言不思议者。佛性中道故。又因缘即空故。不可作因缘思。即假故不可作空思即中道故不可作二思。即一而三。即三而一。为不思议。因缘二谛。即真俗二谛。中道即第一义谛。三谛义也。又融二谛即是中道。不似通教多约真谛。别教多约俗谛。言事理具足者。通多约理。别多约事。圆中举事乃是即理之事。举理乃是即事之理。无理不明无事不具。言不偏不别者。不偏。谓非偏真。不滞一边故。不别者。谓不历别。必须融摄故。余如大意合离中辩。疏。但化下。三所被根也。最上利根。即圆融之机也。疏。华严经云下。引证。即晋经。今当七十三。经云。佛为说修多罗。名圆满因轮。偈中云。彼佛知众根将熟。而来此会化群生。显现神变大庄严靡不亲近而恭敬。佛以一音方便说法灯普照修多罗。无量众生意柔软。悉蒙与授菩提记。义则大同。名有小异耳。疏。别则教理等下。对前结成。谓别圆各有教等八事。别教八者。一教别。谓恒沙佛法。别教菩萨不通二乘。二理别者。藏识有恒沙俗谛之理也。三智别者。道种智也。四断别者。尘沙无知界外见修无明断也。五行别者。历劫修诸波罗蜜。自行化他之行也。六位别者。谓三十心伏无明。是贤位。十地发真断无明。是圣位。是谓别也。七因别者。无碍金刚之因别也。八果别者。解脱涅槃四德。异二乘也。圆教八义者。一教圆。正说中道。言教不偏也。二理圆。中道即一切佛法也。三智圆。一切种智也。四断圆。不断而断。无明惑断也。五行圆。一行一切行也。六位圆。从初住一地具足诸地功德也。七因圆。双照二谛。自然流入也。八果圆。妙觉不思议三德之果。不纵不横不并不别也。故云圆则教等皆圆疏。又此四教下。第二通相料拣。于中三段。一立教所因。然依中论三观之偈。而用此偈。有三重不同。一则一教之中各成三观。如前大意合离中辩。二四句各配一教。如向立教中明三离合。用之。以成四教。如今文是。如云从假入空。义同因缘所生法。我说即是空。从空入假者。义同亦为是假名。以连第二空句故。从假入中者。义同亦是中道义。以连上假名句故。今合初二句。成初二教。通用四句。为别圆两教。从假入空析体异者。谓观因缘假有之法皆悉空寂。云何知空。若云色者唯五根五境及无表色。此十一色合成色蕴。色蕴故空。又于此中一一推征。谓一眼色。从八微生。假合成色。析至极微。都无实色。故曰色空。此名析法成藏教也。若云因缘所生。即无自性。举体即空。不须析破。如净名云。色性自空。非色灭空。体达此色。有来即空。故云体法明空通教起也。从空入假等者。即三观逦迤故成别教。谓先观真谛本来空寂。出观入俗涉有化生。净佛国土等。故云从空入假。由入俗。故又多流散。次观中道动寂无二。远离空有动寂二边。三观不在一时。故名别教。三观一心等者。即空即假即中。即一而三。则三而一。非先非后。非一非三。亦如前大意合离中第四义辩。疏。又此四教下。第二辩其所释。拣异余师。余师或云。般若是空教。法华是中道教。涅槃是常住教。此是圆教。此是偏教。局定一经。今则不尔。故云一部之中容有多故。而言容有者。不必具多。或一或二或三或四。故彼师云。三藏但。谓明小故。方等对。谓呼净名等为方等教。对小说大。般若带。谓带小说大。华严兼。兼别说圆。法华无复兼但对带。唯说圆教。但者唯一教。对则具四。如净名云。诸仁者。是身无常无强无力无坚。速朽之法不可信也等。即藏教也。迦延章云。不生不灭是无常义等。即通教也。富楼章云。无以秽食置于宝器。无以琉璃同彼水精。大非小分。即别教也。如须菩提章云。不断淫怒痴亦不与俱。不坏于身而起一相。不灭痴爱起于明脱等。皆即圆教。故具四也。般若部中唯有三教。无前藏教。已被诃破。不为彼故。华严兼者。以寄位修行。行布罗列。兼斯一分故。法华唯此一事实故更无余教。而涅槃十仙果证罗汉者。具于四教。若尔宁异方等。虽有四教而皆知常住。故得异前。垂入涅槃。意欲普收。故得具四。如文有之。疏。又更以四种下。第三用四仪式。复成八教。谓一顿教。二渐教。三不定教。四秘密教。初即华严经。初成顿说故。二即始从鹿苑终至鹤林三乘一乘。并称为渐。若约化法顿教摄二。谓圆及别。渐教具四。谓藏通别圆。然此二教。本是刘蚪初立。以南中诸师加于不定。三教渐中初开有三。即是岌公。故云渐顿如岌公。后二即于不定教中开出。而与前不定不同。谓从一音异解中分成此二。净名云。佛以一音演说法。众生各各随所解。普得受行获其利。斯则神力不共法。释曰。各闻不同。即所说不定。谓闻大者知彼闻小。闻小者知彼闻大。即名不定。故云若互相知名为不定。若闻小乘。不知彼人闻大。闻大乘者。不知此人闻小。即名秘密。故云互不相知。谓闻大不知彼闻小。小即于闻大者为秘密。闻小不知彼闻大。大即于闻小者为秘密。此之二教所说化法。俱通藏通别圆故。顿中唯二化法。余三具四教法。是故以化仪取法。华严之圆。是顿中之圆。法华之圆。是渐中之圆。渐顿之仪。二经则异。圆教化法。二经不殊。大师本意判教如是。又詺圆教亦名为顿。故云圆顿止观。由此。亦谓华严名为顿顿。法华名为渐顿。以是顿仪中圆顿渐仪中圆顿故疏。此师立义下。第二辩顺违。复二。初聪明顺违。初顺。后但三藏教下。辩违。以名滥故。故静法与作四种过。一滥涉大乘失。以大乘亦有三藏。应名三藏教故。二大无三藏失。以彼不名三藏故。三特违至教失。彼云不得亲近小乘三藏学者。有小乘言拣异大乘故。明知三藏不唯属小。四有不定失。以小乘诸部有不立三故。如经量部。但立经律二藏故。有立五藏。成实三外立于杂藏及菩萨藏故。以有此四失故。总许其破。云名似小滥。正许初失。然下皆为通。疏。所以尔者下。别为会释。于中三段。初别释藏教难。文有四节。以通五难。谓上四失之外。第五云何不立小乘。难言四节者。一出三藏名之所据。通违至教之失。及滥涉大乘失。谓大小乘论同立此名故。滥涉之失不在于己。若有难言。智论之内小乘之名随自宗语。三藏之称随他宗言。非共名也。故今释云。智论是随他名。成论小乘。云何亦名三藏。岂随他宗耶。即由上义不违至教。以罗什译经多依智论。小乘三藏为欲成文。二言双举。小乘之过不在三藏。但责其心小耳。故诃小乘。不责所诠三藏。疏。初对旧医者。第二明立三藏所以。四教之初。敌对旧医之三故。须特立三藏。三又条然不同故。无滥涉大乘。所以偏从立号。亦犹五尘皆色。而色独得总名。故三藏虽通标总名。便为小乘别称。言旧医者。即涅槃第二。新旧二医之喻。旧医即喻外道。戒定慧者。然各有二。一邪。二正。旧邪戒者。谓鸡狗等。正戒者。谓十善道。旧邪定者。九十五种所说鬼神之法。或能知世吉凶现神变相也。正者。即四禅四无量四无色发五通是也旧邪慧者。因身边见。发诸邪智拨无因果。食粪裸形等也。正者。即因身边见发诸世智。说有因果诸善法也。今佛说三藏教。所明戒定慧。即是新医从远方来。晓八种术。如来所说。一戒者。即五种得戒。发一切律仪无作有作。如五部毗尼是也。二定者。即依八背舍入九次第定等。发六神通是也。三慧者。即是生灭四谛。破身边二见六十二见。发真无漏。成十一智三无漏根是也。此戒定慧。一切外道尚不闻名。况有其分。故云初对旧医等。言三事条然不同者。上对旧医下对通别圆教。由不同故立三藏名。即由此义诸部多明三藏。从多立名。非不定失疏。通教融三故下。第三明后三不称三藏所以。即正通大无三藏失。谓大乘虽有三藏。各有融拂等义。故不立名。非无其体。言通教意融三者。融至空寂故。故法句经云。若说诸持戒。无善无威仪。戒相如虚空。持者欲迷倒。若学诸三昧。是动非坐禅。心随境界流。云何名为定。无智无得方。名真智般若。无知如智双寂等。皆是意融三也。疏。别教依一法性而显三者。以一法性统之。亦不得迢然有别。一一法门不离法性。故云。以知法性离五欲过故。随顺修行尸波罗蜜。以知法性无乱想故随顺修行禅波罗蜜。以知法性本有智慧光明无痴暗故。随顺修行般若波罗蜜等。疏。圆教三一无障碍者。即三而一。即一而三。非唯一体统之。一学之中摄三。皆尽。一行尚具一切。何况三耶。疏。所以不名小乘下。第四明不名小乘所以。通第五难。谓有难言。何以不名小乘。强立三藏而招多失。故今通云。以有大乘故。不得名小。彼教之中亦有菩萨。谓是大乘。大乘之中望之。皆称三藏小教。言六度菩萨者。谓三僧祇耶别修六度。各有满时。皆是有漏未入见道。以无常狼伏贪爱羊。令烦恼脂消功德身肥。直至菩提树下。三十四心一时断结。以见谛十六心八忍八智。及非想一地修惑分为九品。各有九无间九解脱。成其十八。故有三十四耳。广如俱舍涅槃等说。言成真佛者。大乘说此断惑成佛。乃是八相化身。小乘谓为实成故。属小教。故涅槃中詺此执实。以为二乘曲见。疏。故藏通别圆之义下。第二总释四教难。谓有难言。三藏教亦有通别圆义。乃至圆教亦有藏通别义。何以不得互名而局定耶。故今答云。四教虽皆四义互有余三义。傍不成本义。如三学大德禅师。虽有戒定慧但成禅义。以禅长故余但兼故。不尽妙故不名律法。余二亦然。言互有者。三藏教中亦通有无。常三乘同禀。亦别为菩萨说四弘六度。亦为菩萨说一切种智故。故藏教有三矣。通教有三者。亦说三藏故。应名三藏。亦说道种智故。应名别教。亦说一切种智。应名为圆教别教具三者。亦说三藏故。亦说无生空理故。亦说中道一切种智故。圆教亦说三藏故。亦说真空之理故。亦说历劫阶位修行故。亦应得有余三名。故总答云。虽则四教各傍兼有。核定不成。云何不成。初藏教通等不成者。虽有同禀无常。二乘一生得发真断结。菩萨三祇不证。故通义不成。虽为菩萨别说四弘六度。不诠别理不断别惑。由约生灭四谛而起于见。岂得称别。虽说一切种智者。菩萨因中不得即具种智。又此种智唯照二谛。不照中道。岂得称圆。是则核后三义不成。但成当教三藏义耳。通教三不成者。虽说三藏。一相无相故。又云。已得故虽说道种智。秖照界内俗。非如来藏恒沙功德故。虽说一切种智。秖照二谛。非照中道不思议二谛故。故核三教之义不成。但成通教义耳。别教三不成者。虽说三藏恒沙佛法。无量戒定慧。异生灭三故。虽说无生空理。是不可得空。非但是空二乘同见故。虽说中道一切种智。非初住发心即具一切种智故。故藏通圆三义皆不成。但成别义耳。圆教三不成者。虽说三藏。皆约真如实相佛性涅槃故。虽有真空之理。即佛性真空。二乘不知。何况得入。虽说历别阶位法门。无不与实相相应。一摄一切故。是则藏通别三义皆不成。但圆教义耳。故云核其定实。余三不成。但成当教中义耳。疏。但判华严下。第三重通圆别二教。定其去取。以彼判诸经。云华严兼。谓兼别教。是则迷其行布。谓为别教。但取圆融。以为圆教。离成二教各失一边。合而融通方成了义。顺华严宗。由行布圆融二互相摄故。如前行位中辩。若与之者。则名异义同。故无大过。若夺之者。则失华严本意。故今不取。是故此段名定其去取。余义广在四教。要略已备。疏。三唐初海东中。先正立。后顺违。前中二。先正立。然后三乘共学下。解释。是则未明法空成别。非四谛十二因缘等别。具明二空为通不取三乘共学故。前二依天台而有小异。以不共释一乘。非合三为一。疏。然此下。辩顺违。先出义本。自言下。正辩顺违。良以自谦非摄一切故得无失。若有别理推在摄不尽中故。疏。四贤首弟子下。亦二。先正立。后顺违前中五。一总以标举。二论云下。引论为据。三言四教下。正明所立。四初教谓下。别示其相。五广如下。结广从略。彼疏又明。此所立教。依所诠法性。以显能诠。初教法性全隐。次一法性分显。三即分隐。四即全显。法性虽一显有不同。故成四耳。若约乘收其第二教即是小乘。三即三乘中大乘。四即一乘。此亦多同光宅四乘。疏。然今下辩顺违中。先别破。后结非。前中又二。先破初一。后破后三。今初。有邪正混杂过。若对教主下。遮救。恐有救言。若不识邪。安能知正。邪正对辩。则是皂白分明。故今遮云。若欲尔者。应总分邪正。然后于邪正中。方可分其大小等耳。故为立式如此。方先分三教。于儒教中方辩九流七经。于道教中方论道德之别。于佛教中方论大小权实。则无混滥。不然即如西域先分内外。外中方分六师或十宗等。等者。等取内教之中分大小等。言六师者。净名云。一富单那(名也)迦叶(姓也)。二末伽梨(名也)俱奢梨(母名也)子。三删阇夜(名也)毗罗胝(母名)子。四阿蓍多(名也)翅舍钦婆罗(弊衣也)。五迦罗鸠驮(名也)迦旃延(姓也)。六尼揵陀(名也)若提(母也)子。此六各起一见。一起断见言。一切法空。无君臣父子忠孝之道。二末迦梨俱舍梨子。起常见言。一切苦乐不由行业。性自有之。三起自然见。执道不须修。八万劫苦尽。即自然解脱。如转缕丸于高山顶。旋尽自止。立解脱因。谓解脱为因。非因计因。是邪因也。拨道不须修。是邪见也。四即苦行外道。自拔头发。五热炙身。即得解脱。非道计道。亦戒取也。五起边见。执一切法亦有亦无。不同佛法因缘故有无性故无。由执有即定性之有。即是常见。执无即定性之无。即是断见。断常乖中。合成边见也。六谓一切苦乐果报。皆由过业不藉现缘。前世业尽即苦尽。纵现修道亦不能断。此人信有前世业为因。非邪见拨无现缘。即是少分邪见。道能尽苦拨无不能。道计非道。亦是邪见。六师之计。具如涅槃。此六各起一见。如第六地引。疏。又依涅槃为半满下。破后三教。然彼师之意。以真如有二分。具说二分为具分。唯说不变为一分。但明生空为半。具显二空为满。今难半满乃有二义。一若约第二义已称为满。不合唯得一分。若满中有一分义者。涅槃满字亦唯一分。则亦未满故云不应复有一分之言。一分之言。意在第三教也。二有救言。涅槃但约二空论半满。不约真如等者。则违涅槃。涅槃既云空者。所谓生死。不空者。所谓大般涅槃。何得言唯约二空。而论半满。是知二空。犹是涅槃半字。双照空不空。方为满耳。故彼经云。声闻之人但见于空。不见不空。菩萨见空及与不空。故疏云。岂彼不说妙有而诃空耶。故其所立下。总非也。疏。一波颇三藏者。据般若灯论序云。中天竺三藏。波颇蜜多。唐言朋友。学兼半满。博综群诠。丧我怡。神搜玄养性。游方在念。利物为怀。故能附杙传身。举烟召侣。[曰/月]冰霜而越葱岭。犯风雪而渡沙河。时积五年。途经四万。以大唐贞观元年岁次娶嘴。十一月二十日。顶戴梵文至于京辇。昔秦征童寿苦用兵戈。汉请摩腾远劳蕃使。讵可方兹感应道契冥符。家国休祥德人爰降。有司奏见殊悦帝心。其年有敕。安置大兴善寺。仍请译出宝星陀罗尼经。般若灯论庄严论等。疏。阿含具云阿爰摩。此云教也疏。此释名局下。辩顺违。以上立义各指一经。一经之中。皆有四谛观行等。诸如华严涅槃皆有四圣谛品。广显其相。大乘等经非无观行等故。疏。二贤首所立等者。以下文依之。故今略指。然昔来更有耆阇法师。立六种教。一因缘宗教。二假名宗教。三不真宗教。谓说诸法如幻化理。四真宗教。谓说诸法真空理故。五常宗教。说真理恒沙功德常恒等故。六圆宗教。如诸师今不序者。前四名即衍公四宗义。在立宗之初。第五同第五时。第六同诸师圆教。故略不引。又真宗说真空理。常宗说真理恒沙功德常恒。既真宗真理非常宗。应同无常。又三与四。但法喻之别。故并不引。上来此方立教竟第二序西域中。文分为二。先正序。后顺违。前中贤首起信论疏。初义理分齐中序之。于中二。一总序源由。二双释所立。今初。然真谛笈多波颇三藏。皆是西域。而躬亲在斯分教。故属此方所收。下二大德。本是西方分教。故云西域耳。那烂陀者。此云施无厌。然案唐三藏传。似智光乃戒贤弟子。而今云同时者。或恐名同人异。或是师资。不妨立义所宗复异。又准无行禅师书亦云。西方有二宗并行。一宗无著天亲。一宗龙树提婆。龙树之宗。玄标才举。则无著牵羊。翎羽暂腾。则陈那乱辙。则同时定有二宗。又案西域记。唐三藏初遇龙树宗师。欲从学法。师令服药求得长生。方能穷究。三藏自思本欲求经。恐仙术不成辜我夙愿。遂不学此宗。乃学法相之宗。若藏和上义分齐云。法藏于文明年中。幸遇中天竺国三藏法师地婆诃罗。唐言日照。于西太原寺翻译经论。躬亲问之。故有凭矣。疏。戒贤远承下。第二双释所立。即为二别。二中文皆有五。一师资相承。二所凭经论。三正显所立。四彰了不了。五结成所凭。今初。戒贤中初。师资相承中。弥勒位极此为上古。无著初地此为中古。护法难陀未有得圣之文。但是当时英彦。化世未久故云近踵。疏。依深密等者。二所凭经论。等取佛地等经瑜伽。等取对法显扬等法相之论。余并可知。疏。立三种教下。三正显所立。于中先总后别。总中以法相大乘为了。则显法性为不了。唐三藏师宗者。具如西域记及三藏传广说。疏。谓佛初下。别显三教。即为三别一一教中各有三定。一时定。谓有初时等故。二法定。谓有空等故。三经定。谓指阿含等故。三性等义至下当辩。疏。具说三性三无性等者。此有两重。一约三性。则初时约依他说有。二约遍计说空。三具说三性。则遍计是空。依圆是有。以为中道。二者约三性皆有。约三无性皆空。第一时中说三性皆有。第二时中总说诸法皆悉无性者。约三无性密意说耳。故唯识云。即依此三性。立彼三无性。初则相无性。次无自然性。后由远离前所执我法性故。佛密意说一切法无性。谓若显了说。则双明三性三无性方是中道。故为尽理。疏。是故于彼下。第四明了不了。然二宗义别。下说十种。且就深密。略有四义。一约三性三无性。二约心境空有。三约一乘三乘。四约成佛不成佛。即五性一性义。此中且约三性空有。论了不了。前第三时合约三性三无性论。余二门义略不明之。下别会中。隐显而出疏。此依深密下。第五结成所凭。疏。二智光下。疏文亦五。同前标列。初师宗中文殊对弥勒。龙树对无著。青目清辩对护法难陀。护法难陀注唯识论。青目注中论。清辩亦注中论。造掌珍论。疏。依般若等下。二所凭经论。般若等经等取涅槃法华等经。中观等论等取门论百论智论。疏。亦立三下。三正立可知。疏。又初渐下。第四明了不了。上约心境空有。以立三时之教。今约三性空有。以明了不了义。盖影略耳。言以彼怖畏此真空者。小乘闻空。谓无物为空。如空泽之空。则毕竟都无。恐成断灭。若必无者。何有因果生死涅槃。徒事勤苦修有何益。故经云。宁起有见如须弥。不起空见如芥子许。故生惊怖。今存假名。但除其病而不除法。故存依他之假有。以接小心之劣机。疏。后时下。第三时教缘生即空者。缘生即依他。依他即空。不存依他空遍计也平等一味者。空有一味。非空外说有。有外说空。空有相即故无异味。见空即是见有。见有即是见空。空有二体既同。何要偏留依他但空遍计。疏。此三次第下。五结成所凭。般若灯论本颂。即中论五百偈。题云分别明菩萨释曰。分别即智。明即是光。人译异耳。释论称为般若灯者。照了般若。般若无此不可见故。又体即般若。照物如灯。大乘妙智经。未见经本。但依贤首引耳。或云即般若经。般若是智。摩诃是大。亦可妙故。又波罗蜜亦同妙义。疏。然此二三时下。第二辩顺违。然藏和尚起信疏。问云。此二三时可和会不。自答云。无会无不会。无会者。各各为人悉檀。悉檀者。智论云义宗也。诸佛说故。并是圣教。随缘益物。何须会之。故云无会。言无不会者。即可会也。今会此义有其二门。一约摄生宽狭。言教具阙。以明了不了。二约益物渐次。显理增微。以明了不了。初中二。一约摄生宽狭者。深密宗中。初唯为小。次唯为大。此二时中狭故非了。第三时中普为发趣一切乘者。宽故为了。二约言教具阙者。初唯说小。次唯说大。各有所阙故非了义。于第三时具说三乘。具故为了。第二门内亦有二意。初约益物渐次者。谓妙智经意。初唯益小故非了义。次虽通益大小。不能令趣寂二乘得大菩提故。非了义。第三时中普得大益。方为了义。二显理增微者。初说缘生实有。次说假有故非了义。第三时中显理至空。会缘相尽故。为了义。依此会释二宗。各有了不了义。此贤首意。谓约初门。则法相宗为了。法性宗非了。若约后门。则法性宗为了。法相宗非了。既皆二义了。二义不了。于理则齐。今观贤首之意。多明法性。何者。有二义故。一以摄生宽狭。对益物渐次。则摄生宽为了。不及益物唯大为了。以言教具阙。对显理增微。则言教具为了。不及显理相尽为了。思之可知。二者言中虽云各有二了有二不了。深密宗中二种了义。亦成不了。何者。如摄生中。以第二时唯摄大为不了。第三时具摄为了者。则得纯金。何如杂铁。纯菩萨众。何如凡小同居。法华唯为菩萨。何如昔日被三。是故应云唯摄大机为了。总摄三根为不了。又如言教具阙中。以第二时不具为不了。第三具说三乘为了者。言皆阙典。应为不了。杂以无稽。应当是了。纯卖真金。应为贫士。瓦木杂货。应为富商。法华唯说一乘。何如昔开三异。是故应云唯说一极方为了义。杂说三乘即为不了。上二本是法相宗为了。今皆成不了。后二又或法性是了。则四不了皆属前宗。四种了义皆在法性。恐法相者。是非心生故。疏不引之。乃别谓和会耳。疏文分二。先总明顺违。后各别会释。今初分三。初总非前立。谓既俱圣教。不可受一非余。二互相违。不可二文双取。故云不能。二深密经意下。会释二经。恐有问言。若并不许。其如二经。有文如何会释。故今为显二经之意。各有所为。不可偏执。偏执则互相违。三得斯意下。结成和会。若得经意二家俱得。受一非余则二家俱非故。离之则两伤。合之则双美。疏。然欲会二宗下。第二各别会释。于中三。初标列章门。次广会初二。后通略会释。今初十对。句各一对。皆先明法性。后辩法相。如云一乘三乘对。则一乘是法性。三乘是法相。余九例知。初二次下。广明。后八义分齐中具显。疏。且初二义下。第二广会初二也。于中二。先双标二义。后别显二相。所以双明者。以初二义互相成故。谓若立五性为了。则三乘为了之义自彰。以有声闻缘觉二定性故。则成二乘。有菩萨性成菩萨乘。不定性人通成三乘。无种性人三所不摄。则人天乘收。则五乘亦具。若以一性为了。则一乘义成。等有佛性。故名一乘无不成佛。故涅槃云。佛性者名为一乘。疏。如法相下。第二别显二相者。先法相宗中二。先标所宗。后故深密三时教下。引文成立。总为二段。一明三乘为了。一乘为不了。后明五性为了。成前三乘。前中引其二经。初引深密。虽明有性无性意成三乘。言初皆不成者。小乘中说独佛一人有大觉性。余不说有故皆不成佛。次一向成者。是第二时中唯说一乘。一切众生皆得成佛。为一向成。尽成则太过。尽不成则不及。故皆方便并为不了。以初未堪闻大一向抑故。第二时中劝令欣佛。一向扬故。第三时中依理正说。有性皆成非不及也。无性不成非太过也。故称实为了。上明三乘是了之证。又初二卷下。证一乘是权。后引胜鬘。亦但证一乘是权耳。疏。大般若下。第二明五性为了。成前三乘。则显一性一乘皆非了。也。于中总五段。引经而三论附出。即分为五。一引般若说有五性。虽无第五。前四既有。无性必然。前三可知。第四云虽未已入正性离生者。谓不定性人未入见道。则容不定。若入见道。则名正定聚。不容不定。如入声闻见道。终无回心作菩萨人。言离生者。见惑过患。如生食在腹。若入见道。能离彼生。故云离生。至下更释疏。深密第二下。引深密经。于中二。初指同前文。后又云一切趣寂下。证有趣寂。若有趣寂。则五性义成。疏。又十轮下。第三引十论。明定有三乘。以成五性。若无五性无三乘故。疏。故楞伽下。第四正明五性。庄严瑜伽二论例同。疏。善戒下。第五引善戒地持。立有二性以成前无性。故彼论云。种性有二。一有种性。二无种性。彼论释云。种性者。无始法尔六处殊胜。展转相续等。而言亦云者。全同楞伽。以前不引彼经所释故。今例释。不欲繁文耳。疏。若法性宗下。疏文亦二。先标所宗。后法华下。引证成立。长分十段。一引法华。双明一乘一性。二引涅槃。明乘性相成。三重引法华。明无趣寂。四引涅槃第九。明无无性。五引经释论。结成正义。六广引诸经。遮救定性。七引涅槃。遮救无性。八引法华。遮救趣寂。九释胜鬘。会一乘方便。十以法华。结成破立。今初分二。先正立一乘。后立一性释成一乘。今初。十方佛土中等者。即第一方便品偈。上三句正立第四句释疑。言无二亦无三者。古有多说。大乘法师云。二即第二。三即第三。以菩萨乘胜故为第一。此即生公意。而未尽其旨。生公云。二者第二乘。三者第三乘。亦应无第一。第一不乖所以大故不无之。既无二三。一亦去矣。意云。今日一乘深有玄致。所以称大。所以大者。义理深也。昔三乘中大乘既未融。余二则立为权。若约悲智。万行不乖今日之一。故云不乖所以大故不无之。言既无二三一亦去者。昔说有三。二既不立。大岂独存。以不收二乘故。又权指故。亦同羊鹿。俱不得故。如光宅四乘中说。若天台等意无二者。无有声闻缘觉之二乘。无三者。总无昔日三乘。以皆非实故。宗说不同。任情去取。若望经意。但立一实为真趣。举二三皆悉不许。不论大小。如说世间此人独立。更无与比。非要别指张王二人。下句释疑。疑云。若唯有一。昔何说三。又华严经云。或有国土说一乘。或二或三或四五。如是乃至无有量。故今释云。若以如来方便。则多少皆得。十方国土及昔说有三。是方便耳。非真实也。又次下经云。但以假名字。引导于众生。疏。又云初以三乘等者。此引第二经。重成三皆是权。若具引者。经云。如彼长者初以三车诱引诸子。然后但与大车宝物庄严安隐第一。然彼长者无虚妄之咎。如来亦复如是。无有虚妄。初说三乘引导众生。然后但以大乘而度脱之。释曰。此文皆明先三是权。后一为实。纵饶会二归一。亦是三为方便。唯一为实耳。疏。以性唯一下。引其二文。明唯一性证成一乘。此句总以一性成一乘。若有多性容有多乘。既唯一性并同作佛故。唯一乘耳。疏。故云诸佛两足尊下。引证。初引第一未来佛章。故彼偈云。未来世诸佛。虽说百千亿。无数诸法门。其实为一乘。诸佛两足尊。知法常无性佛种从缘起。是故说一乘。是法住法位。世间相常住。于道场知已。导师方便说。今但引两句。显诸法无性。成一性义耳。然上三偈。诸释不同。今直解经文。初一偈明当佛开权终归一实。故云其实为一乘。次偈释说一乘所以。以唯一性故。谓若有二性容有二乘。既唯一性故说一乘耳。知法常无性者。知即能证知。法谓所证知。法即色心等一切法也。常无性者。所证理也。即是真如无性之理。觉诸法故。云何常无性。谓色心等。从本已来性相空寂。非自非他。非即非离。湛然常寂。故曰无性。而言常者。谓本来即无。非推之使无。故曰常无性耳。佛种从缘起者。然有二义。一约因种。因种即正因佛性。故涅槃云。佛性者。即是无上菩提中道种子。此种即前常无性理。故涅槃云。佛性者。即是第一义空。无性即空义也。缘即六度万行。是缘因佛性。起彼正因。令得成佛。是故说一乘者。唯以佛性起于佛性。更无余性故说一乘。称理说也。体同曰性。相似名种。故关中云。如稻自生稻不生余谷。此属性也。萌干花粒其类无差。此属种也。二果种性。关中云。佛报唯佛其理不差。即性义也。说法度人类。皆相似此种义也。果之种性。缘真理生。故云从缘。故释此偈云。佛缘理生。理既无二。是故说一乘耳。意云。证理成佛。称理说一。此中知法常无性偈。全同出现。出现品云。如来成正觉时。于其身中普见一切众生成正觉。乃至普见一切众生入涅槃。皆同一性所谓无性。乃至云知一切法皆无性故。得一切智大悲相续救度众生。谓知无性。佛性同故。准于下经。以知无性。尚得一成一切皆成。况无不说一乘而度脱之。后偈又云。是法住法位等者。重释前偈。言是法者。即前所知之法。所以常无性者。由住真如正位故。由缘无性。缘起即真。由即真故。故上云无性。言法位者。即真如正位。故智论说。法性法界法住法位。皆真如异名。世法即如故。皆常住。谓因乖常理。成三界无常。若解无常之实即无常而成常矣。则常与无常二理不偏。故涅槃经况之二鸟。今于道场证知一切世间无常即真常理。犹悬镜高堂万像斯鉴。二而不二不可言宣。以方便力假以言说。一尚假说况有二三。故知前偈即一性之文。疏中略要但引一句耳。疏。又第三下。此引药草喻品证一性义。故彼经云。众生住于种种之地。唯有如来如实见之明了无碍。如彼卉木丛林诸药草等。而不自知上中下性。如来知是一相一味之法。所谓解脱相离相灭相。究竟涅槃常寂灭相。终归于空。今但略引二句。以此证知。则明三乘之人不知差别即一。唯佛究之无三无二。言解脱者。真解脱也。故第二经偈云。为灭谛故修行于道。离诸苦缚名得解脱。是人于何而得解脱。但离虚妄名为解脱。其实未得一切解脱。释曰。一切解脱即真解脱。真解脱者即一解脱味。故无二味安有三乘。故又云。常寂灭相。即性净涅槃。是上世间相常住也。故皆一性。疏。涅槃亦云下。第二引涅槃明乘性相成。非但唯一性。故说一乘。经明一性即一乘也。即第二十七经云。善男子。毕竟有二种。一者庄严毕竟。二者究竟毕竟。一者世间毕竟。二者出世间毕竟。庄严毕竟者。六波罗蜜。究竟毕竟者。一切众生所得一乘。一乘者。名为佛性。以是义故。我说一切众生悉有佛性。一切众生实有一乘。以无明覆故不能自见。释曰。以皆有佛性故唯一乘。又佛性者。即是第一义空之理。理能运载。即是乘义耳。疏。师子吼者名决定说者。亦即第二十七经。师子吼品。释曰。若不宣说一切众生皆有佛性。则是野干鸣。设千万年在于佛法。终不能作师子吼也。疏。三十三又云下。引证佛性即是一乘。非但因同果亦同也。亦师子吼品。彼明海有八德。下具合之。此合第三一味之义。经中但加标云三者一味。释如疏文。一甘露者。正显一味。甘露以喻涅槃　　　　大方广佛华严经随疏演义钞卷第七　　　　大方广佛华严经随疏演义钞卷第八　　　　唐清凉山大华严寺沙门澄观述　　疏。又法华第三云下。第三明无趣寂。既无趣寂。则无定性二乘。一乘之义亦已显矣。疏。引三文。谓法华智论及法华论。今初。即化城喻品。结会世尊所化弟子。经云。尔时所化无量恒河沙等众生者。汝等。诸比丘及我灭度后未来世中声闻弟子是也。我灭度后下。疏。全同。言余国者。有云。随举娑婆之外一国。即是若天台云。余国者。方便有余土也。彼立四土。一凡圣同居土。即法相中变化土也。二方便有余土。三实报无障碍土。即是法相中报土。通自他受用。四常寂光土。即法性土。方便一土。法相所无。天台依凭智论而立。智论即下所引。九十五文。论曰。阿罗汉先世因缘。所受分段身。必应当灭。住在何处。而具足佛道。答。得阿罗汉更不生三界。有净佛土出三界外。乃无烦恼之名。于是国土佛所闻法华经具足佛道。如法华经说。有阿罗汉我于余国等。引文全同前疏。又云。若尔罗汉受法性身。应疾得菩提。何以稽留。答云。以舍众生及舍佛道。又复虚言得道。虽不受生死。于菩提根钝。不能疾得。不如直往菩萨。释曰。智论之文昭然。与法华符会。定知虽出三界不趣寂也。故疏结云决定回心。疏。法华论中四声闻内等者。引论成上无趣寂义。先引后释。今初。然论云。言声闻受记者。声闻有四种。一者决定声闻。二者增上慢声闻。三者退菩萨心声闻。四者应化声闻二种声闻如来与记。谓应化声闻退已还发菩提心者。若决定者。增上慢者。二种声闻根未熟故。如来不与记。菩萨与授记。菩萨授记者。方便令发菩提心故。疏文略引耳。言退菩萨心得记者。即如身子二万亿佛所。已曾受化。又次下云。我今还欲令汝忆念本愿所行道故。则非独身子。又四大声闻。自陈舍父逃逝。则已先化。第三周中引大通智胜佛所曾已广化。皆是退菩提心。言应化者。如富楼那内秘菩萨行外现是声闻。又言。是故诸菩萨作声闻缘觉。又阿难自忆本愿。偈云。方便为侍者。罗睺罗偈云。罗睺罗密行。唯我能知之。现为我长子。皆应化声闻也。故知夫能对扬圣教。影向其迹。靡不是权。而独言富楼那是应化者。亦抑法华诸罗汉耳。言菩萨与记者。论主次前自云。如下不轻品中应知。礼拜赞叹作如是言。我不敢轻于汝等。汝等皆当作佛者。示诸众生所有佛性故。此上皆论。而安国法师不许此义。云何有昔时菩萨。预记今日会上声闻。即诸弘法菩萨。谓药王等当与记也。释曰。既是论主自言菩萨与记。亦论自释。何得不依。疏。既云未熟下。释上所引论文。若决定声闻定不成佛。则应言余二声闻根不熟。故佛不与记。既言未熟。非永不熟也。若大乘法师云。合言不熟。译者之误。言未熟耳。故疏结弹云。不可不顺己宗。定有趣寂。便判论文为错耶。又上言方便令发心者。彼论次前。有问云。彼声闻等。为实成佛故与授记。为不成佛与授记耶。若实成佛者。菩萨何故于无量劫修习无量无边种种功德。若不成佛者。云何与之虚妄授记。答曰。彼声闻授记者。得决定心非谓声闻成就法性故。如来依三平等说一乘法故。以如来法身与彼声闻法身平等无异。故与授记。非即具修功德行。故菩萨之人功德具足声闻之人功德未具足。释曰。由此论文是故上云方便令发心耳。言三平等者。一乘平等。无二乘故。二生死涅槃平等。三法身平等。今即第三平等。疏。入楞伽下。亦成无越寂义。言入楞伽者。即后魏菩提留支所译。文有十卷。世尊入楞伽王城。故云入也。同引三卷经文。皆说无实涅槃。明知定无趣寂。若尔何以言得涅槃。望其当分。谓是无余涅槃。以大乘望之。但是深入三昧。沈空多时假言涅槃。以引劣器耳。疏法华论中意亦同此故。同无实涅槃也。论释七譬喻中第四。为有定性人。说化城喻。论云四者实无。而有增上慢人。以有世间有漏三昧三摩跋提。实无涅槃而生涅槃想。如是颠倒取。对治此故。为说化城譬喻应知。释曰。既言无实涅槃。明知是假说耳。故与前同。又法华云。我虽先说汝等灭度。但尽生死而实不灭。次引胜鬘。亦成上来涅槃不实耳疏。又无上依经。宝性佛性二论。皆说入灭二乘等者。无上依第一说云。阿难。一切阿罗汉辟支佛。未自在位菩萨。为由四种障。不得如来法身四德。一者生缘惑。二者生因惑。三者有有。四者无有。何者是生缘惑。即是无明住地。生一切行。如无明生业。何者是生因惑。是无明住地所生诸行。譬如无明所生诸业何者有有。缘无明住地。因无明住地。所起无漏行。起三种意生身。譬如四取为缘。三有漏业为因。起三种有。何者无有。缘三种意生身。不可觉知微细堕灭。喻如缘三有中生念念老死。由无明住地一切烦恼。是其依处未断除故。诸罗汉辟支佛。未自在位菩萨。不得至见烦恼垢浊。习气臭秽。究竟灭尽大净波罗蜜。又因无明住地轻相惑有虚妄行。未灭除故。不得至见无作无行极寂大我波罗蜜。缘无明住地。因微细虚妄。起无漏业。意生诸阴未除尽故。不得至见极灭远离大乐波罗蜜。若未得一切烦恼诸业生难。永尽无余。是诸如来为甘露界。则变易生死断续流灭无量。不得至见极无变异大常波罗蜜。阿难。于三界中有四种难。一者烦恼难。二者业难。三者生报难。四者过失难。无明住地所起方便生死。如三界内烦恼难。无明住地所起因缘生死。如三界内业难。无明住地所起有有生死。如三界内生报难。无明住地所起无有生死。如三界内过失难。应如是知。阿难。四种生死未除灭故。三种意生身。无有常乐我净波罗蜜果。唯佛法身是常是乐是我是净波罗蜜。汝应知之。释曰。据上经文。明于二乘及未自在菩萨皆受变易。三界之外有业惑苦甚为昭著。如何断言永灭无余。下疏明于四种生死。可检于此论。下文中。又广说常乐我净之相。亦可知之。所归下。言宝性佛性二论者。大意同无上依经。宝性论当第四。佛性论当第二。此卷亦广论四种生死。疏。如是经论下。结成无定性声闻也。疏。涅槃第九下。第四明无有无性。彼经广说阐提无善根竟。即云。复次善男子。譬如莲华为日所照无不开敷。一切众生亦复如是。若得见闻大涅槃日。未发心者皆悉发心。为菩提因。是故我说大涅槃光所入毛孔必为妙因。彼一阐提虽有佛性。而为无量罪垢所缠。不能得出。如蚕处茧。以是业缘不能生于菩提妙因。流转生死无有穷。已上皆经文。今疏。但取中间。意在虽有佛性之言。既言虽有。则非无也。但未得其用耳。故疏结云。此则有而非无。疏又云。或有佛性一阐提有等者。即涅槃第三十六。南经三十二。皆迦叶菩萨品。具有四句。今但引第一句者。是证阐提有性。经云。善男子。或有佛性一阐提有。善根人无。或有佛性善根人有。一阐提无。或有佛性二人俱有。或有佛性二人俱无。善男子。我诸弟子若解如是四句义者。不应难云一阐提人定有佛性。定无佛性。若言众生悉有佛性。是名如来随自意语。如来如是随自意语。众生云何一向作解。此一段经近远皆释。大同小异。今依荐福故。彼疏云。今准经明佛性略有五种。谓善不善无记及理果等。今言一阐提有善根人无者。此是不善佛性也。然善根人有其二种。一是离欲善根人。离欲断一切不善故。二是五性。五住已上无不善性故。此之二人俱无不善性也。善根人有。阐提人无者。此是善佛性也。阐提断一切善。故云无也。二人俱有者。理及无记性也。二人俱无者。俱无果性。此中有者。是现有。非当有也。然有人执此经文。谓一分善根人。及一分阐提。无有佛性。以经说有善根人及一阐提无故。善根人无者。是无性不断善人。阐提人无者。是断善无性。二人俱有者。俱是有性。二人俱无者。俱是无性。此释违经故。涅槃上文云。如来佛性则有二种。一有二无。有者。所谓三十二相。乃至无量三昧。是名为有。无者。所谓如来过去诸善不善无记。业因果报。烦恼五阴十二因缘。是名为无。乃至阐提佛性亦尔。是则上从乎佛下至阐提。皆有有无二性。无全无性。由善根人与一阐提有无二性异故。得有四句。此中明佛性多种有无不同。不明众生多种有性无性。所以得知者。经言。或有佛性。善根人有阐提人无等。故不言或有善根人有佛性。阐提人无佛性。故谈文尚不识颠倒。尚能解义。今此善不善因果理性。无一众生悉具一切。无一众生悉无一切。始末以明一切众生具一切也。佛与阐提亦有四句。佛有非阐提者。谓果性。阐提有非佛者。谓无明诸结性。二人俱有者。是理性。二人俱无者。善因性。故阐提决有佛性。又上经云。若言众生中别有佛性。是义不然。何以故。众生即佛性。佛性即众生。直以时异有净不净。解曰。生之与性既二互相即。明有众生即有佛性矣。疏。况前引楞伽五性。自迷其文等者。破其所引不晓经意。彼之所引证无性义。今释其所引。还成有性。非无性也。何者以彼经言非焚烧一切善根者。常不入涅槃。则有入义也。疏。此意则明下。疏释经意。疏。况经自下。引经结成。疏。庄严论下。引论重成。同前楞伽。非毕竟无性。疏。是知前来下。第五释所引经论。结成正义。于中二。初释般若深密经意。意明长时定性。长时无性。多劫之外。定性回心。多劫之外无性说有。故云非永定永无。非永定者。结上声闻。非永无者。结阐提也。疏。诸论随佛下。二通妨难。谓有难言。诸大菩萨造论释经。言永定永无。岂是菩萨不了佛意。故今释云。菩萨能知随教弘阐耳。故世亲造于小乘论。则无预大乘。说般若宗。则性空寂灭。建立唯识。则性相历然。及释法华一乘昭著。解十地论。则六相圆融。余诸菩萨例此可了。佛随众生机缘立教。菩萨随佛亦显浅深。故次下。引宝性佛性。即符一性。疏。若谓法华是第二时下。第六引诸经论。遮救定性。于中二。先正牒破。后结成前非。今初又二。先牒救词。后何以下。难破。今初。言是第二时者。彼不立为第二时教。由谓一乘是密意说。义当深密第二时教。又以法华盛破三乘说于一乘故。当第二时耳。言为引不定者。彼引摄论第十偈云。为引摄一类。及任持所余。由不定种性。诸佛说一乘等者。彼有十意。此偈有二。一为引摄一类不定性声闻故。二为任持不定性菩萨恐退精进故。今但取初意。故云为引不定性故。一切悉成。即一乘义。既未说定性不成故是密意。若作此说者。疏。何以自判法华为第三时者。难破也。彼法华疏引经。云我等今日得未曾有。非先所望而今自得。第三时教也。又下结云。为显第三时真实之教故说此经。据上二文。则判法华为第三时。约明一乘是密意说。则成法华复为第二。一宗自立义语相违。疏。谁敢判于法华为不了耶者。即遮救也。恐彼救言。设依密意为不了者。复有何过。故便难云。谁敢判为不了。以判不了即是谤经。恐招苦报。但由不信皆当作佛。即是谤经。岂要不信文字经卷故谤不轻。但由不信汝等皆当作佛言耳。疏。妙智经等者。此双引经论。妙智经者。即上西域三时教中。第二时中明于三乘。第三时中即明一乘。故言一乘居三乘后。次引梁摄论成立正法中者。即第八卷末论曰。佛说正法善成立。释论释曰。一切三世诸佛共说此法。所说理同不相违背。故名正法。又欲显说者胜。故言佛说。由所说道理胜。及所得果胜。故名正法。如来成立正法有三种。一立小乘。二立大乘。三立一乘。于此三中。第三最胜。故名善成立。释曰。既彼论亦云第三最胜居三乘后。则三非了矣。疏。真谛三藏部异执记者。即宗论之异名耳。疏。故经云临欲终时者。即引法华第二信解品文。经云。复经少时。父知子意渐以通泰。成就大志自鄙先心。临欲终时而命其子。并会亲族国王大臣刹利居士。皆悉已集。即自宣言。诸君。当知此实我子我实其父。今我所有一切财物。皆是子有。先所出内。是子所知。斯即会无性定性之父子意。明法华会中。明一切声闻皆佛真子。临欲终时者。喻临涅槃时也。第三经末亦云。若如来自知涅槃时到等。明皆临涅槃时也。疏。若不信下。又遮其救。恐彼救言虽言临终说于法华。临终言宽。容后更说其余经故。若作此救。且致法华。涅槃即云二月十五日临涅槃时。晨朝唱灭中夜涅槃。斯为最后。居然可信。此后必定不说别经。而涅槃经亦说一乘。以破三乘。一性破五性。则一乘一性亦居最后矣。那言居第二时为不了耶。疏。若以般若为第二时下。复重遮救。恐其救云。我对般若为第二时。故立法华为第三时。以般若但明于空。法华显中道故。若作此救。且纵可尔。以从多分一义说故。即自违于深密三时。深密三时三乘为了。破第二时说皆成不了故。今说法华以一破三。岂得同于第三时教。疏。明知深密下。第二结成前非。欲将深密三时。定断一切佛法。理不尽故。以未居最后故者。以约时判未是穷终之极唱故。如世后敕破于前敕。涅槃法华居于最后故。能决了有余义耳。若尔不信深密。岂不谤于深密经耶。故下释云。深密别为一类之机故非无理。以诸余经虽未终极各随一类。皆不相违。义如前说者。如前叙西域中。最后会通也。疏。若谓佛性有二下。第七遮救无性。于中二。光牒救辞。后辩差当。今初。彼法华疏云。然性有二种。一者理性。胜鬘所说。如来藏是。二者行性。楞伽所说。如来藏是。前性皆有。后性或无。故今许云。斯言可尔。故涅槃云下。引经为证。疏。然涅槃依于理性下。第二辩其差当。涅槃明有心作佛。有心未必有行。既皆作佛。明约理性。何以趣寂。趣寂定不成佛。有心定当作佛。岂得相成。疏。是知下。结示正义。谓阐提实不作佛。今言阐提作佛者。以发心之后方能作佛。从其未发大心前名阐提耳。故云以作佛非阐提故。亦如女身不得成佛。今言龙女作佛者。当作佛时。忽然之间变成男子。岂是女身作佛耶。阐提成佛亦复如是。此约成佛。若约佛性。理本有之。疏。乃抑扬当时言阐提无者。扬则令其发心。抑挫令其莫作。若言阐提有佛性者。显扬理性令不自欺。若已作阐提令速回心。若速发心。得佛无异。是故言有。未必总有果行二性。言无未必总无理等。故生公云。扬当时诱物之妙。岂可守文哉。以法显三藏翻六卷泥洹经云除一阐提皆有佛性。生公云。夫禀质二仪。皆是涅槃正因。阐提含生之类。何得独无佛性。盖是此经来未尽耳。由唱此言。被摈武丘。后大经既至。圣行品已下。果云一阐提人虽复断善犹有佛性。于是诸公轻舟迎接请唱斯经。每至阐提有佛性之文。诸德莫不扼腕。何以至今犹存无义疏。若谓法华入灭下。第八遮救趣寂。于中先牒救辞。谓彼救云。上法华第三云。我于余国作佛更有异名。是人虽生灭度之想入于涅槃。而于彼土求佛智慧。得闻是经入于佛慧者。是应化声闻。非定性入灭声闻也。疏。权必化实下。次正破也。于中又二。先总夺云。化有无用之失。如有定性声闻。故菩萨化为声闻诱令回心。此则化而有益。今汝宗中定性决不回心。何用化于定性而受一乘耶。故无所化之机。能化便成无用。疏。又岂不误下。纵其有化。化翻成损。言岂不误。一类怯弱等者。谓一类人厌生死苦。又闻佛道长远。心生怯弱。常欲且趣寂灭界中。若知一灭永沈。彼则不敢趣寂。今见变化之者从灭得起。此怯弱人便谓有真趣灭得起。便即趣灭希后得起。汝宗一灭。决定不起。便成误彼令其永沈。故云尔也。疏。是知趣寂下。三结成正义。法华已前有二意。故说有趣寂。一为好灭之者。且顺其心。谓彼念言。大患莫若于有身。故灭身以归无。劳勤莫先于有智。故绝智以沦虚。然则智以形倦。形以智劳。轮转修途。疲劳莫返。不如寂灭诸患永亡。故顺彼机。言有永寂二者。为恐怖不定小乘怯弱菩萨。倦于广利且欲息心。便闻永寂声闻。一沉涅槃永不复起。便生怖畏惧见小乘。由此策心还行大道。有斯二益权说有之。不晓随宜执为究竟。故法华之会广破昔非。三根声闻皆与记别。不在此会亦为宣陈。若实是声闻。必信一乘之说。若不信者增上慢人。第一周中。犹云除佛灭后现前无佛。以佛灭后解一乘义者难得其人。故许不信及第三周。即言余国决定受化。明文若此。何用偏执。故言皆是法华前意耳。疏。又胜鬘经云下。第九会一乘方便之言。意云若随欲说。不是方便。是真实者。即定有三乘。既随欲说。是方便说非真实者。则明唯有一乘。故云即是一乘。则随彼所欲而方便说。便为一句。此是一乘所以下云。即是一乘无有二乘。此意正显一乘之义。诸公错读。乃云而方便说即是一乘。故谓一乘而为方便。斯定误矣。若以名中一乘大方便者。此是巧化摄物运济方便。非是真实假设方便。故生公云。理本无言。假言而言。即是方便。疏。又彼经中更引胜鬘余文。证成一乘真实可知。疏。设有方便之言者。复纵破之。莫论胜鬘无一乘方便之言。设纵有一乘是方便之言者。亦是法华之前方便说耳。及至法华。亦复破三归一也。况复经无此言。何须强执。疏。法华云。此经难信难解下。第十结成破立。意云以四十余年皆说三乘。唯至法华独说一乘故难信解。此即法师品文。文云。佛告药王。我所说经典无量千万亿。已说今说当说。而于其中此法华经。最为难信难解。药王此经是诸佛秘要之藏。不可分布妄授与人。诸佛世尊之所守护。从昔已来未曾显说。而此经者如来现在。犹多怨嫉。况灭度后。今疏。略引言已说者。法华之前谓般若等。言今说者。即无量义经。言当说者。即涅槃等。所以方知诸经不及法华。难信解者。以法华是会三之始归一之初。信解者难耳。昔经虽妙犹带三乘。曾未明言说唯一实。涅槃之中虽明一极。法华在前已破三乘。后说一极。便易信受。法华犹如先锋。涅槃如于大军。先锋已破于贼。后军用力不多耳。又破三显一。法华如收获。涅槃如拾穗。故涅槃三十六云。昔于灵山说法华。八千声闻得受记别。如秋收冬藏。更无所为。即其义耳。若依难信之义。设将已说该著华严。若比法华亦为易信。始成正觉便说一极。上根所受。不对昔权。故比法华诚易信耳。疏。诚哉斯言者。结定前经。若保执下。结成破立。三乘五性即是所破。一乘一性以为所立。疏。百喻经下。更引他经证成一义。彼经第二云。昔有一聚落。去王城五由旬。村中有好美水。王敕村人。常使日日进其美水。村人疲苦。悉欲远移避此村去。时彼村主语诸人言。汝等莫去。我当为汝白王。改五由旬作三由旬。使汝得近往来不疲。即往白王。王为改之作三由旬。众人闻已便大欢喜。有人语言。今三由旬。与彼本来五由旬量。更无有异。虽闻此言。信王语故。终不肯舍。世间之人亦复如是。修行正法。超度五道向涅槃城。心生疲倦便欲舍离。顿驾生死不能复进。如来法王有大方便。于一乘法分别说三。小乘之人闻之欢喜以为易行。修善进德求度生死。后闻人说无有三乘但是一道。以信佛语终不肯舍。当知彼人亦复如是。此经即是金口良断。权实显然。可息诸说耳。疏。上约二宗。下第三通会二宗令不相违。然此会者。恐于后学各计是非。以生过患故复会通。虽复会通权实不失。于中有三。先总标。后谓就机下。正会。言约法则一者非佛化法。化法亦有权说三乘。故今言法者。佛之知见一乘可轨之法耳。疏。新熏则五本有无二者。然准法相。立新熏者。亦说有五。立本有者。亦说有五。今借其言不依其义。谓众生遇缘熏习三乘种性及不定无性。故有五耳。何者唯习近声闻。成声闻定性。唯习近缘觉。成缘觉定性。故法华安乐行中。不许亲近声闻者。恐被熏习成其性故。若唯习近菩萨则成菩萨定性。若俱习近三乘。则成不定性人。亦如今人偏习禅戒慧等。即成定性。三学俱习成不定性。不定偏执故。若都不习近三乘者。则成无性。卒难教化。故知熏习成五种性者。依其长时故说各别。言本有无二者。本有佛性理不容差。故说有心定当成佛。非是本有五种性也。疏。若入理等者。真理寂寥不属诸数。借一以遣三。三亡则一遣。言穷虑绝何实何权。体本寂寥孰三孰一。故法句经云。森罗及万像。一法之所印。此以一遣多也。又云。一亦不为一。为欲破诸数。浅智著诸法。计一以为一。此以非一遣一也。故须三一两亡。疏。若约佛化仪。则能三能一者。随物机宜则说三乘。淘练已久。则便说一。故下经云。或有国土说一乘。或二或三或四五。如是乃至无有量。释曰。尚有无量况三一耶。疏。是故下。令物除执。常说权实亦莫执之。此即求那跋摩遗文偈也。谓有偈云。诸论各异宗。修行理无二。竞执有是非。达者无违诤。亦如胁尊者。对迦腻色迦王云。如析金杖。况以争衣。争衣则衣终不别。析金则金体不殊。是故依之修行。无不获益耳。疏。大集五部虽异者。谓五部僧。故涅槃三十三。亦云五部互生是非。长没三恶道。疏。涅槃各说身因者。即第三十五经云。善男子。如来所说十二部经。或随自意说。或随他意说或随自他意说。云何名为随自意说。如五百比丘问舍利弗云。大德。佛说身因。何者是耶。舍利弗言。诸大德。汝等亦各得正解脱。自应识之。何缘方作如是问耶。有比丘言。大德。我未获得正解脱时。意谓无明即是身因。作是观时得阿罗汉果。复有说言。大德。我未获得正解脱时。谓爱无明即是身因。作是观时得阿罗汉果。或有说言。行识名色六入触受爱取有生饮食五欲。即是身因。尔时五百比丘各各自说己所解已。共往佛所稽首佛足。右绕三匝礼拜毕已。却坐一面。各以如上己所解义。向佛说之。时舍利弗白佛言。世尊。如是诸人谁是正说。谁非正说。佛告舍利弗。善哉善哉。一一比丘无非正说。舍利弗言。世尊。佛意云何。佛言。舍利弗。我为欲界众生说言。父母即是身因。如是等经。名随自意说(云云)释曰。意取各随自说者。为随自意。今疏所引。不取随自意义。但取皆正说言。五百虽异皆为正说。二宗小别并合佛教。故不应是非。故海东晓公云。如言而取所说皆非。得意而谈。所说皆是则贵在得意亡言耳。余可知。第三立教开宗中。疏文分二。先标章。后今初下。别释分教。于中三。初总辩源由。次言五教下。正立五教。后若约所说下。约诠辩异。二中先列名。后初即天台下。解释。初小乘教易故不释。以见天台立名招难故。改名小乘。所摄法门不异于彼。故指同也。疏。二始教等者。文二。先正立。后释名。今初。言二乘不成佛者。其言犹略。应云阐提二乘皆不成佛故。下终教有二乘阐提悉皆成佛言。以趣寂难成。故偏举耳。疏。此既未尽下。二释名也。谓何名初教。复称分耶。由合二三两时。皆未尽理故。言未尽者。第二时中但明于空。空即初门。第三时中定有三乘隐于一极。故初教名并从深密二时以得。云何空为初门。法鼓经中以空门为始。以不空门为终。故彼经云。迦叶白义言。世尊。诸摩诃衍经多说空义。佛告迦叶。一切空经是有余说。唯有此经是无上说。非有余说故。若尔彼第三时既不明空。何得名初。以未显一极故。特由此义加分教名。故云有不成佛。故名为分。疏。三终教等者。疏文有三。初立名。次第。性二乘下立理释名。后上二下。结前生后。二中亦对第二教二义。由前定性二乘及一阐提皆不成佛。故名为分。亦名为始。今既尽理所以名终。立实教名双对前二。非唯说空复说中道妙有。故称实理。既非分成亦名称实。疏。四顿教等者。初正立。次释名。后解妨。今初。言一念不生即是佛者。即心本是佛体。妄起故为众生。一念妄心不生。何为不得名佛。故达摩碑云。心有也旷劫而滞凡夫。心无也刹那而登正觉。下经云。法性本空寂。无取亦无见。性空即是佛。不可得思量。疏。不依地位下。二释名。先正释。下引二经。思益经文文显易了。楞伽经语略而未周彼经第四先长行云。大慧。于第一义无次第相续。说无所有妄想寂灭法。颂中有七偈。后二偈。明不立地位。十地则为初。初则为八地。第九则为七。七亦复为八。第二为第三。第四为第五。第三为第六。无所有何次。解曰。初之七句以义配同。最后一句据理都泯。十地则为初者。同证如矣。初则为八地者。初地不为烦恼所动。同不动矣。第九为第七者。第九同第七无生忍矣。七亦复为八者。纯无相观与八同矣。第二为第三者。同信忍矣。第四为第五者。同顺忍矣。第三为第六者。第三地中获三慧光。第六地中得胜般若。同慧义矣。无所有何次者。结上经文。于第一义无次第相续等。今疏上句略举约义同中一句之要。下句即据理都泯。义已略周。正意在于下句。而言等者。等余经文。疏。不同前渐下。上约当法立名。此下对他受称。不同二三之渐教。不同第五之圆教。故立此名。则圆顿义异。不同天台圆即是顿。疏。顿诠此理下。解妨难。此有二难。一者刊定记难和尚云。上所引经。当知此并亡诠显理。复何将此立为能诠。若此是教。更何是理。今为通此。故云顿诠此理。故名顿教。谓所诠是理。今顿说理。岂非能诠。夫能诠教。皆从所诠以立。若诠三乘即是渐教。若诠事事无碍即是圆教。岂以所诠是理。不许能诠为教耶。何得难言更何是理。迷之甚矣又复难言。若言以教离言故与理不别者。终圆二教岂不离言。若许离言总应名顿。何有五教。若谓虽说离言不碍言说者。终圆二教亦应名顿。以皆离言不碍言故。今疏不救者。以贤首不如此立。何用救耶。但用一句之言。诸难皆破。故知形虽入室。智未升堂。亦由曾不参禅。致使全迷顿旨。疏。天台所以不立下。通第二难。谓有问言。此之五教摸榻天台。初即藏教。二即通教。三即别教。第五名同天台既不立顿。何用此中别立。故今释云。若全同天台何以别立。有少异故所以加之。天台四教皆有绝言。四教分之故不立顿。贤首意云。天台四教绝言。并令亡筌会旨。今欲顿诠言绝之理。别为一类之机。不有此门。逗机不足。即顺禅宗者。达磨以心传心。正是斯教。若不指一言以直说即心是佛何由可传。故寄无言以言。直诠绝言之理。教亦明矣。故南北宗禅。不出顿教也。疏。五圆教下。文中有二。先正立。后指经。既是当经。义理分齐。一门广说。故不释耳。又亦大同诸师圆教故　　　　大方广佛华严经随疏演义钞卷第八　　　　大方广佛华严经随疏演义钞卷第九　　　　唐清凉山大华严寺沙门澄观述　　疏。若约所说法相者下。第三约所诠辩异。然贤首义分齐内。第二卷广明。今但略说。于中上一句标。下皆别释。初小乘中四。一约法数多少。二约二空差别。三约所依根本。四结成有余。今初。言七十五者。谓五类法中有多少故。谓一色法十一。俱舍颂云。色者唯五根五境及无表。二心法一。即是意识。三心所有法。有四十六。谓遍大地有十。俱舍颂云。受想思触欲。慧念与作意。胜解三摩地。遍于一切心。大善地有十。颂云。信及不放逸。轻安舍惭愧。二根及不害。勤唯遍善心。大烦恼有六。痴逸怠不信。昏掉恒唯染。大不善有二。谓无惭及无愧。小烦恼有十。颂云。忿覆悭嫉恼。害恨谄诳娇。如是类名为小烦恼地法。不定有八。谓悔眠寻伺贪嗔慢疑。上之六类有四十六。四者。不相应行法。有十四种。一得。二非得。三同分。四无想异熟。五无想定。六灭尽定。七命根。八生。九住。十异。十一灭。十二名。十三句。十四文。故颂云。得非得同分。无想二定命。及生住异灭。并名句文身。五者无为法有三。一择灭。二非择灭。三虚空。总上五类之法。合七十五法。比于大乘欠二十五。次下当明。疏。但说人空下。明二空差别。以其根劣未堪闻说二空真理故。智度论四十一云。小乘弟子钝根故。为说众生空。起信云。计我见者。依二乘根钝。如来但为说人无我等。纵说二空少未明显。疏。但依六识三毒下。明所依根本。然小乘计生死根本。虽有多义。略举其三。一计识心。如顺正理论第八说。经部师计以现在色心等。为染净因。意云如大乘中第八为所熏故。二者三毒为因。义如大乘能熏故。今引阿含但证三毒耳。而云等者。谓以三毒为因缘故。起于三业。三业因缘故起于三界。是故有一切法。中论十二因缘品颂云。众生痴所覆。为后起三行。以有此行故。识受六道身等。即其义也。三者合取上二义。同有能所熏方流转故。若尔焉异大乘。然似参经意而不同者。但六识非第八为所熏。纵说赖耶但有名字。能熏又非七识。故全不同。疏。未尽法源下。第四结成不了。可知。疏。二始教中下。疏。文分三。初总。次别。后结。今初分二。先对后彰劣。后对前显胜。前中以相多性少故。言法相宗。言所说法性即法相数者。说真如法性。乃是百法之中六无为数。后说有百法下。对前彰胜。言百法者。谓心法有八。心所有五十一。色有十一。不相应行有二十四。无为。有六。故成百数。于前七十五中。加二十五。谓心法加七。小乘唯一意识故。心所加五。不相应行加十。无为加三。并如彼说。疏。说有八识下。第二别明。文有九节。即前会二宗。中十对之内。法相宗中十义。而皆如次对前。唯第一当第三。第二当第一。及第二者。以第三唯心真妄为对。六识三毒为所依故。今初。第一云何对前说。有八识为所依故说八过前教。唯是生灭明其劣后。依生灭识。建立生死及涅槃因者。不同前教以明三毒六识为因。不同终教不生灭与生灭和合。故摄论第一云。无始时来界。一切法等依。由此有诸趣。及涅槃证得。界即因义。谓种子识等。下文广说疏。法尔种子下。即第二对一性五性别中。五性之义。含前第一对。一乘三乘别中。三乘之义以乘性相成故。但明五性。则有三乘。而三乘但是化法。非所诠中别义。故略不明含在五性之中。言法尔者。此明本有拣异新熏。故瑜伽云。种性略有二种。一本性住。二习所成。本性住者。谓诸菩萨六处殊胜。有如是相。从无始世展转传来。法尔所得等。习所成者。谓先惯习善根所得。显扬论云。云何种性差别。五种道理。一切界差别可得故。五中前四为有。后一为无。故云有无永别。疏。既所立识唯业惑生等者。第三明真如随缘凝然。别中凝然义。上一句蹑前生灭识起。言业惑者。以现行第八名异熟识。由过去烦恼及业熏习成种。招此识果酬引业故。其前六识酬满业者。从异熟起名异熟生。不名异熟有间断故。故其八识皆业惑生。故所立真如下。正明不变之义。若识从真如如来藏起则有随缘之义。识既从于业惑辨生。明知真如不变。故唯识释真如名云。真谓真实。表无虚妄。如谓如常。表无变易。若随缘变。岂得称如。疏。依他起性下。第四三性空有即离别中。不即之义。言三性者。一遍计所执性。二依他起性。三圆成实性。故唯识论第八云。由彼彼遍计。遍计种种物。此遍计所执。自性无所有。依他起自性。分别缘所生。圆成实于彼。常远离前性。此中二颂。初一释遍计。次二句辩依他。后二句明圆成。初中一偈有多师义。今从护法。初句能遍计。次句所遍计。后二句明所执。其能遍计正义。唯六七二识所计有多。故云彼彼。其所遍计正唯依他。为亲所缘依展转说。亦通圆成为疏缘故。此非凡境故非亲缘其所执性。若安慧师。三界心及心所。由无始来虚妄熏习。虽各体一而似二性。谓见相分即能所取。如是二分情有理无。此相说为遍计所执。其所依体实托缘。生此性非无。名依他起。若护法师。一切心及心所。由熏习力所变。二分从缘生故。亦依他起遍计。依斯妄执定实有无一异俱不俱等。此二方名遍计所执。二句依他起性者。众缘所生心心所体。及相见分有漏无漏。皆依他起。依他众缘而得起。故颂言分别缘所生者。应知且说染分依他。净分依他亦圆成故。或诸染净心心所法。皆名分别。能缘虑故。是则一切染净依他。皆是此中依他起摄。二句圆成者。二空所显圆满成就诸法实性。名圆成实。显此遍常体非虚谬。拣自共相虚空我等。释曰。遍释圆满。常释成就。体非虚谬。释实性义。此一体言贯通三处。遍拣自相。常拣共相。非虚谬言。拣于空我。若尔净分依他体非常遍。如何亦是圆成实耶。故次论云。无漏有为。离倒究竟。胜用周遍亦得此名。然今颂中说初非后。释曰。此中离倒名实。究竟为成。胜用周遍以释圆义。是则圆成。有其二种。一约理说。二约果德。故论拣云。今此颂中说初非后。以约三性。通一切故。上来论文方释圆成实言。次释余文云。此即于彼依他起上。常远离前遍计所执。二空所显真如为性。说于彼言。显圆成实与依他起不即不离。常远离言显妄所执能所取性理非恒有。前言为显不空依他。性显二空非圆成实。真如离有离无义故。上来所释。一依唯释。今疏语意。拣法性宗。法性宗中依他。无性即是圆成。即依他无性。无性即空。空即圆成。今言似有不无。非即空也。语则但释依他。影出圆成名耳。说经空义。但约所执者。三性之中遍计所执。此一则空。二性不空。故云但约所执疏。既言三性下。第五生佛不增不减别中。不减之义。此但义别而言全同。不同前后一乘三乘。但取三乘之义等。谓五性之中无种性人。决不成佛故。有此众生守众生界如何可减。疏。真俗二谛迢然不同下。即第六对二谛空有即离。别中离义。于中含有二义。一但明二谛别。二兼明中道别。言二谛别者。依唯识第九。有四种胜义。一世间胜义。谓蕴处界等。二道理胜义。谓苦等四谛。三证得胜义。谓二空真如。四胜义胜义。谓一真法界。依瑜伽论六十四。有四世俗。一世间世俗。谓军林等。二道理世俗。谓蕴处界等。三证得世俗。谓预流等。四安立世俗。即安立真如。以四世俗。对前唯识四种胜义。则有四重二谛。一世俗二谛。谓军林为世俗。蕴等为胜义。二事理二谛。谓蕴等为世俗。苦等为胜义。三胜义二谛。苦等为世俗。安立真如为胜义。四安立非安立二谛。谓安立真如为世俗。非安立真如为胜义。又真俗各四。便成八谛。一世俗四者。一名假名无实谛。二名随事差别谛。三名方便安立谛。四名假名非安立谛。谓二空理依诠而说。但有假名不得体故。胜义四者。一体用显现谛。二因果差别谛。三依门显实谛。四废诠谈旨谛。然上八谛名则小异。义不殊前。又四重中初一世俗唯局世俗。后一胜义唯局胜义。中间六谛各通世俗胜义二谛。如第一胜义。望前为胜义。望第二为世俗故。既四重二谛一一差别。故云迢然不同。不同法性二谛相即。疏。非断非常果生因灭者。于二谛门中曲开此义。此则于俗谛中明非断常。不同法性二谛互融明非断常。言果生因灭者。因灭故不常。果生故不断。故唯识第三云。此阿赖耶识恒。转如瀑流。释云。恒言遮断转表非常等。意云。若因不灭迁至于果。则名为常。若果不续因无所生。则堕断灭。今常相续故无断常。广如唯识疏。同时四相灭表后无者。即第七四相一时前后别中。前后义也。成唯识第二云。然有为法因缘力故。本无今有。暂有还无。表异无为。假立四相(标也)本无今有。有位名生。生位暂停。即说名住。住别前后。复立异名。暂有还无。无时名灭。(别明相也)前三有。故同在现在。后一是无故在过去(拣异小乘生在未来余三现在)如何无法与有为相(难也)表此后无为相何失(总答也)生表有法先非有灭表有法后是无。异表此法非凝然。住表此法暂有用(别释表义)故此四相。于有为法虽俱名表。而表有异。此依刹那假立四相(结也)。今疏但举灭者。唯此一句异于法性。不许同时故。疏。根本后得下。第八能所断证即离别中。不即义也。因明断证。复说缘境。根本缘真。后得缘俗。义说双观者。亦言了俗由于证真。二智双观真俗。以其宗中二智不融。二境不即故。正双观时而常别照。言断惑别者。根本智断迷理随眠。后得智断迷事随眠。护法云。不亲证故无力能断迷理随眠。而于安立相。无倒证故。亦能永断迷事随眠。故瑜伽说。于修道位中有出世断道世出世断道。相传释云。正体能断迷理迷事二种随眠。后得但断迷事随眠。断迷理时即观理境。断迷事时即观事境。故不即也。既言根本有双断义故说双观。后得既不断于迷理还成别照。不同法性一断一切断也。此中疏文影略而说。若约断惑。应云义说双断而实别断。言以有为智证无为理者。唯约根本断惑而说。上明断惑。此辩证理。前缘境断惑。但就所观以论不即。今此证理。就能所证。心境相对。明不即义。能证之智。则是有为。所证之理。即是无为。故不即也。疏。既出世智依生灭识下。第九明佛身无为有为别中。有为义也。佛地论第三云。大觉地中无边功德。略有二种。一者有为。二者无为。无为功德净法界摄。净法界者。即是真如。无为功德皆是真如体相差别。有为功德四智所摄。无漏位中智用强故。以智名显一切种心心所有法及余品类。若就实义具摄一切功德。若就粗相摄妙观察等。明知四智皆有为也。唯识第十云。四所转得。此复有二种。一所显得。谓大涅槃。二所生得。谓大菩提。此虽本来有能生种。而所知障碍故不得生。由圣道力断彼障故。令从种起名得菩提。起已相续穷未来际。此即四智相应心品乃至云。故此四智总摄佛地一切有为功德皆尽。以斯二论明皆有为。今疏。初两句出有为所以。以从种生。生则有为。况能生识。体是生灭。所生之智。安非有为。既是修生有为必有有为之相。谓生住异灭。故云为相所迁。四智摄于三身。大圆镜智成自受用。故说报身有为无漏。疏。如是义类下结也。疏。三终教中少说法相等者。疏。亦有三。初总。次别。后结。今初。对前始教互有少多可知。言所说法相亦会归性者。如说五蕴。五蕴即空。空即法性。下文云。三世五蕴法。说名为世间。彼灭非世间。如是但假名。又云。有诤说生死。无诤说涅槃。生死及涅槃。二俱不可得等。又如说心。心即离念。法界一相。华藏世界海。法界无差别等。其文非一。故此宗中非不有相。宗意显性以为玄妙。令物达此速证菩提。故光明觉云。如来所转等。疏。所立八识下。别明文亦九段。如次对前成十段义。亦第三当其第一。以对前次故。今初。即唯心真妄别中。明具分唯识真心成故。然法性宗十义。即此经同教中义。至下广引本文释之。今且略引他经释耳。通如来藏者。如来藏即不生灭。拣异前教唯生灭识故。楞伽第一云。譬如巨海浪。由斯猛风起。洪波鼓溟壑。无有断绝期。藏识海常住。境界风所动。种种诸识浪。腾跃而转生。既言体即常住。明非唯生灭。常住即如来藏。言不生不灭与生灭和合者。即起信论文。具云不生不灭与生灭和合。非一非异名阿赖耶识。既二和合名为阿赖耶。则知赖耶非独生灭。谓唯真不生。纯妄不成。真妄和合方成藏识。广如问明品辩疏。一切众生平等一性者。即第二明一性五性别中一性义。兼一乘义。对前五性三乘。广如前说。疏。但是真如随缘成立者。第三真如随缘不变。别中通随缘义也。楞伽经云。如来藏为无始恶习所熏。名为藏识。又云。如来藏受苦乐。与因俱若生若灭。皆明随缘成一切法也。起信亦云。自性清净心。因无明风动。成其染心等。而疏云但是者。蹑上而起。谓上众生但是真如随缘成也。由此成立不失一性。对上始教但说凝然。故云随缘。非谓此宗无不变义。由不变故始能随缘。由随缘故方能不变。何者。谓若变自体。将何随缘。如无湿性。将何随风。而成波浪。即由此我经中说言真如随缘。若不能随缘。体则不遍缘中。缘中既无。何成不变。是以二义及覆相成。故胜鬘经云。不染而染。难可了知。染而不染。难可了知。此经二对。上对即不变随缘。下对即随缘不失自性也。疏。依他无性即是圆成者。第四明三性空有。即离别中。相即之义也。谓依他是因缘所生之法。缘生无性。无性故空。空即圆成。更无二体。此中无性。即无遍计妄执之性。法相宗中无于遍计。无即是空故。但空遍计。法性宗中。则依他性上无遍计性。故依他即空。空即无性之理。无性之理即是实性。故密严经云。名为遍计性相是依他起。名相二俱遣。是为第一义。中论云。因缘所生法。我说即是空。亦名为假名。亦名中道义。一因缘上。三义具足。无前无后。故即有即空不相拾离。若释三性之名。大意不殊前教。但融不融故分性相之二宗耳。疏。一理齐平故说生界不增不减者。第五生佛不增不减别。此但义异。名乃不殊。谓法性既同。设令一切众生一时成佛。生界不减。佛界不增。以生佛界既是法性。不可以法性增法性。喻如东方虚空是众生。西方虚空是佛。不可以东方虚空。添西方虚空。令东减西增。故不增不减。大般若等经。皆约一性平等而说。疏。第一义空下。第六明二谛空有即离别中。相即义也。虽有不即不离。对前成即。故仁王二谛品云。波斯匿王言。第一义谛中有世谛不。若言无者。智不应二。若言有者。智不应一。一二之义其事云何。佛言。汝今无听。我今无说。无听无说是即名为一义二义。即说偈云。无相第一义。无自无他作。因缘本自有。无自无他作。法性本无性。第一义空如。诸有本有法。二假集假有。有无本自二。譬如牛二角。照解见无二。二谛常不即。于解常自一。于谛常自二。通达此无二。真入第一义。涅槃十三云。文殊师利白佛言。世尊。所说世谛第一义谛。其义云何。世尊。第一义谛中有世谛不。世谛之中有第一义不。如其有者。即应一谛。如其无者。将非如来虚妄说耶。佛言。善男子。世谛者。即第一义谛。世尊。若尔则无二谛。佛言。有善方便随顺众生说有二谛。善男子。若随言说则有二种。一者世法。二者出世法。善男子。如出世人之所知者。名第一义谛。世人知者。名为世谛。善男子。五阴和合称言某甲。凡夫众生随其所称。是名世谛。解阴无有某甲名字。离阴亦无某甲名字。出世之人如其性相而能知之。名第一义谛。以上二经对前二论。二宗有殊。前教则八谛区分。初一唯世俗。后一唯胜义。中间六谛上下相望。各通二义而皆约事。令第八谛独居事外。今此二经。仁王则虽有二谛。智照无二。涅槃则本唯一谛。解惑分二。斯则二而不二。不二而二。一二自在为真二谛。故昔人云。二谛并非双。恒乖未曾各即其义也。生公云。是非相待故。有真俗名。生一谛为真。二言成权矣。即涅槃经意也。梁论亦云。智障甚盲瞑。谓真俗别执。然法相务欲分析。法性务在融通。各据一门。勿生偏滞。然疏云。第一义空该通真妄者。真妄俱空非独真空。妄有妄空真有也。而言第一义空者。非无物为空。乃即妙有之空也。真非俗外者。明不异也。影取俗非真外。即俗而真者。明相即也。影取即真而俗。而不云俗非真外即真而俗者。一则影取如上所明。二则以妄必是其真。亦有真非妄故。如波即湿。有湿非波。即静水故。即佛已证故。但言随顺观察世谛。即入第一义谛。无有随顺观察第一义。即入世俗故。故上涅槃中。文殊双征。如来但云世谛即第一义。疏。虽空不断等者。由上二谛既融。令不断不常。中道妙旨不唯约事。此即中论及智论文。且约空为真谛。有为俗谛者。空是即有之空故。虽空不断。斯乃即俗之真也。不同始教如龟毛兔角。方说名空。虽有不常者。有是即空之有故。此有非常。斯乃即真之俗也。若执有定是有。便堕常见。故中论云。定有则著常。定无则著断。是故有智者。不应著有无。非断非常即是中道。若灭故不常。续故不断。但俗中一义耳。上则不坏有无。而离有无。有之与无。非一非异。故成中道。若其一者。有无之义俱坏。若其异者。便堕断常。何者若法定有有相。则终无无相。如说三世有者。未来中有。迁至现在。转入过去。不舍本相。是则为常。又定有者。应不从缘。不从缘者堕无因常。若法定无。先有今无是则为断。若不融三谛明空有者。决不能祛断常之见疏。四相同时体性即灭者。第七四相一时前后别中。一时义也。以性灭为灭故得同时。故楞伽云。初生则有灭。不为愚者说。一切法不生。我说刹那义。净名云。汝今即时亦生亦老亦灭故。又云。过去已灭。未来未至。现在无住。三世皆空故体性即灭。乃会相归性也。故起信论云。若得无念者。则知心相生住异灭。以无念等故。而实无有始觉之异。以四相同时而有。皆无自立。本来平等同一觉故。前教假立四相故不同时。此教以所相法体随法性而融通。故能相之相。亦生灭而无碍。疏。缘境断惑下。第八能所断证即离别中。相即之义故。十地经云。非初非中后。论释义云。是断结相。此智尽漏为初智断。为中。为后。非初智断。亦非中后。偈言。非初非中后。故云何断耶。如灯之焰非唯初中后。前中后取故。谓唯取一时。则不能断。三时总取方说能断假三时。断则无定性。何者初若能断。不假中后。后若能断。不假初中。既假三时故知无性。一一推征。三皆不断。是故经言非初非中后。由三时无断方能断结。是故论云前中后取。故论主总取三时。方显三时无断。经论言反。意乃相成。经则约性。论则约相。性相无碍。方能断结。大意如此。而疏有二节。初总明无断之断。后别明内证之相。今初。文亦影略。若约缘境。不二而二有能所照。二而不二即智证如。若约断惑不二而二。有能所断。以能断是智。所断是惑。惑体智体无二体故。故名不二。故涅槃云。明与无明其性无二。愚者谓二。智者了达知其无二。无二之性即是实性不坏相故。有能所断即名为二。二而不二。说为内证。证者以能合所故。惑即如故。疏。照惑无本下。别明内证之相。谓智有二能。一能断惑。二能证理。上说断惑。今明证理。照惑无本即是智体者。寻此妄惑。都无根本。非内非外亦非中间。三世推求都不可得。从无住本颠倒妄生。既以无住而为其本。则无本矣。无住之本即实相异名。故此惑本便是智体。智体惑体无二体也。照体无自。即是证如者。即此智体。本唯无念。不能自立。因惑说智。智不自名。智无自性。即是如体。无心存智。是曰证如。若以智合如。非证如矣。疏。非智外如为智所证下。反成上义。智即是如。如即是智。法界寂然曰如。寂而常照曰智。岂离寂外别有智耶。上二句举智收如。智外更无如矣。下二句举如收智。如外岂有智耶。若智外有如。智则收法不尽。若如外有智。真如则不遍智中。举一全收。不容相并。此即回向经文。更有文云。无有少法与法同住。则显法性无容并真。二既不存。一亦奚立。如斯断证唯实教宗。不同前宗决有断证。疏。世出世智依如来藏下。第九佛身。无为有为别中。无为义也。文中有二。先出所以。若法相宗从生灭识生则是有为。今依如来藏。所依常故。能依亦常。始谓始觉。本谓本觉。本觉理有众许是常。始觉修生。义同无常。今以始觉同于本觉。无复始本之异。岂无常耶。若是无常。何得而言无有始本之异。以一常一无常故。今言不异。明即是常。疏。则有为无为非一非异者。以约修生义同有为。全同藏性故。即无为本觉义同无为。始觉即是有为。今说始本。明其不一。始本无二。明其非异。化身已下。正显无为。化身最劣。尚是常住。报身更胜。安得无常。化身即常。此义乃是涅槃经文。故彼经云。吾今此身。即是常身法身。恐人谓言但是不断之常。非凝然常。凝然常者。即是法身。今云即是常身法身。明知化身即法身。凝然常也。不堕诸数。即净名经弟子品云。佛身无为不堕诸数。以诃阿难谓佛化身有小疾故。上举二经明化身常。下况于报体。即体之智者。若体外有智体常。智无常即体之智。体既四相不迁。智亦无能迁矣。智若可迁。体亦可迁。以相即故。故涅槃第二云。若有善男子欲护正法。勿说如来同于诸行。不同诸行。唯当自责。我今愚痴未有慧眼。如来正法不可思议。是故不应宣说如来定是有为。定是无为。若正见者。应说如来定是无为。何以故。能令众生生善法故。生怜愍故。如有女人在于恒河。为爱念子而舍身命。善男子。护法菩萨亦应如是。宁舍身命不说如来同于有为。当言如来同于无为。以说如来同无为故。得阿耨多罗三藐三菩提。如彼女人得生梵天。何以故。以护法故。云何护法。所谓说言如来同于无为。善男子。如是之人虽不求解脱。解脱自至。如彼女人不求梵天。梵天自至。乃至(云云)文殊师利。外道邪见可说如来同于有为。持戒比丘不应如是于如来所生有为想。若言如来是有为者。即是妄语。当知是人死入地狱。如人自处于己舍宅。文殊师利。如来真实是无为法。不应复说是有为也。如是等文诸经皆有。涅槃中意。初则为与无为。二俱双遣。后于此二中宁说无为。不应宣说是有为也。今明三身既得相即。为与无为本融。如此解于如来。是为真实观佛。余义至下当明疏。如是义类下。结广从略。兼示法源。令知有据。疏。四类教中总不说法相。唯辩真性等者。意云但诸经中。一向辩真性之处。即属顿教。疏。亦无八识差别之相等者。八识心王尚无差别。况心所变岂当有耶。心生即种种法生。心灭即种种法灭。故起信论云。一切诸法唯依妄念而有差别。若离心念则无一切境界之相。是故一切诸法从本已来。离言说相离名字相离心缘相。毕竟平等无有变异。唯是一心故名真如。以一切言说假名无实。但随妄念不可得故。故疏云。一切所有唯是妄想。疏。一切法界唯是绝言者。又拂前真性。辩离言真如。故起信论次文即云。言真如者。亦无有相。谓言说之极。因言遣言。此真如体无有可遣。以一切法悉皆真故。亦无可立。以一切法皆同如故。当知一切诸法。不可言说不可思念。故名真如。故疏云。皆是绝言也。言一切法界者。界者性义。以一切法性皆离言故。亦通四种法界。皆不可说故。名无得物之功。物无当名之实故。理本无言故。事理交彻。不可作事理说故。事事相即。不可作一多等说故。名名不尽。不可以一名詺故。理圆。言偏。言不及故。无有一法非实相故。疏。五法至双遣者。即如楞伽。虽明五法。名相妄想正智如如五皆空寂。何者谓迷真如以成名相。妄想是生。悟名相之本如。妄便称智。则无名相妄想。唯如如智矣。智因如立。智体亦空。如假智明。本来常寂。故并空矣。况八识约事。皆缘生性空。因有我法。说二无我。我尚叵得。无我宁存。故中论云。诸佛或说我。或说于无我。诸法实相中。无我无非我。故双遣也。诃教者。谓以心传心不在文字故。劝离者。乃有二义。一令离教。成上诃教。二令离法。法虽无量不出色心。离心心如。离色色如。故今皆离。则契心体离妄念矣。毁相约境。凡所有相皆是虚妄故。泯心约智。了境相空。假称为智。相既不有。智岂有真。心境两亡则皆泯绝。心无心相即是真心。故说生心即妄。不生即佛。言生心者。非但生于余心。纵生菩提涅槃观心见性。亦曰生心。并为妄想。念想都寂。方曰不生。寂照现前。岂不名佛。故达磨碑云。心有也旷劫而滞凡夫。心无也刹那而登正觉。言心无者。虽了心空。不生于了耳。故下经云。一切法不生。一切法不灭。若能如是解。诸佛常现前。言如是解者。如不生解而无解相。非谓空解于不生耳。疏。亦无佛无不佛。无生无不生者。重拂前迹。为迷众生。言即心即佛。既无众生。何曾有佛。故经云。平等真法界。无佛无众生。执佛言无佛。非谓是无佛。故云无不佛矣。则遣之又遣之。若少有所得。皆是妄想。故佛藏经第一云。舍利弗。乃至于法少有所得者。则与佛诤。与佛诤者。皆入邪道。非我弟子。是吾法贼。又只詺无佛以为真佛。故言无不佛矣。故下经云。性空即是佛。不可得思量。若有生心。生心是妄。故说不生。佛尚不有。何有无生。作无生解。还被无生之所缠缚。故云无不生矣。又一切法不生。则般若生故。云无不生则生与不生。反覆相遣。亦反覆相成。唯亡言者可与道合。虚怀者可与理通。冥心者可与真一。遣智者可与圣同。故引净名默住。以显不二是也。然净名第二入不二法门品。前有三十二菩萨。各说不二法门。后问文殊师利云。何等是入不二法门。文殊师利曰。如我意者。于一切法无言无说。无示无识离诸问答。是为入不二法门。于是文殊师利。问维摩诘言。我等各自说已。仁者当说。何等是入不二法门。时维摩诘默然无言。文殊师利叹曰。善哉善哉。乃至无有文字语言。是真入不二法门。然此经意。前后相成。共显深旨。若辩优劣。或三重四重。言三重者。一诸菩萨以无二遣二。则是以言显法。似有不二可说。便是对二明不二。非绝待也。二文殊以言遣言。明无不二可说。令亡言会旨。三维摩诘以无言显理。谓本自无言。不须更遣。故为三也。而言四者。文殊师利以言印彼。又明言即无言。非要离耳。若欲合者。然后三段反覆相成。但为一义。初文殊以言显无言。次净名以无言印言。后文殊以言印无言。三段二人共显绝言之理。故前三十二菩萨以无二遣二。后二大士以无言遣言。则但有二节。若更合者。若无诸菩萨以言遣二。空有绝言何由显理。是则前诸菩萨假言显理。后二大士以无言显理。言与不言双亡。皆真不二矣。故虽三节一致无违。今取最后。故云如净名默住也。疏。五圆教等者。义广理深。非略可尽。故彰其宏奥。别立一门。然在立教之终。故须略举。言十十法门者。一一法门。一一法中。多明十故。十身十忍十眼十通十种玄门。出十所以表义无尽。彰异余宗。故文文之中多皆十句。一一十句。六相圆融方显教圆。广如下辩。如经宗辩者。即是第六宗趣门也。第四总相会通中。文多易了。随难则释。疏。三者三四二教下。虽则泯二异前者。三即终教。四即顿教。此之二教俱明一乘。故云泯二。则异前始教存三乘也。而言虽者。虽明一乘。由是对三显故同前二教。亦入屈曲之数。则前四教皆屈曲收。后之一教方是平道。故顺印公。疏。此三亦顺四乘者。初一小乘。次一三乘。此二皆是三乘教。摄以初小乘。即三乘中之小乘故。后三是一乘故。为四乘也。又梁论下。证成三一之义。前会三乘一乘文中已引。及妙智经部异执记。并如前引。疏。一中间三教存三泯二别者。始终顿三名为中间。以初有小乘。后有圆教。故名中间。而始教存三故。别为一教。终顿二教泯二是同故为一乘。即合终顿二教也。疏。二约历位无位别者。始终二教皆悉历位。顿教不历。故合始终以为渐教。余皆如名者。一小乘教。二渐教。三顿教。四圆教。则渐是新加余三如本名也。疏。然取多分下。遮外难也。恐有难云。既破昔人不许指于一经以为一教。如何前立教中。亦云如法华等。故今通云。从多分说所以略指。实不局判一经以为一教故。下出所以云。以一经中容具多故。上来开合遍收。理无不尽。依此亦可总判教言。若唯为一难见浅深。非判教也。若欲判者。当渐开之。且分为二。一方便教。二真实教。故法华云。开方便门示真实相。亦即半满。又方便即随他意语。真实即随自意语。又方便是三乘。真实是一乘。然诸经中对小显大。即以二乘为方便。大乘为真实。若对权显实。则以三乘为方便。一乘为真实。则于方便之中更分为二。一小乘。二大乘。就真实中亦分为二。一行布。二圆融。行布即始终之教。圆融即是圆教。又小乘居然是别。大乘之中有多差别。一直显一乘。如华严。二开权显实。如法华。三会权归实。如涅槃。四斥权赞实。如净名思益。五权实双明。如诸般若。六带权说实。亦如般若。七带实明权。亦如般若。胜鬘小似法华。央掘小似涅槃。于上七中有似其类之经。各以类摄。若就大乘分宗。亦可有四。一法相差别宗。多说相故。二相想俱绝宗。多约性故。三性相无碍宗。事理相即故。四圆融具德宗。以理融事故。故如来圣教意趣无边。不可局执。今且依于古势。如疏明耳。疏。本末同时始终一类者。本是一乘。末即小乘。三乘然非前后。从初得道。迄至涅槃。此三类教。同时并行。故云本末同时。言始终一类者。若小始终俱小。若三则始终俱三。若一则始终俱一。故云始终一类。各无异说。然有三位下。别出其故。疏。然此三类依于此世下。拣滥。恐有执言。小乘始终定者。岂非定性声闻。故云谓非一人多世同闻一类。以容转根器故。亦非通取不定性人。要约一世一类定者。疏。如出现品日照下。文甚分明。此应广引。疏。约机各是一类之机者。拣滥也。非是一人先大。后小故。若一人身则明先小后大。乃摄末归本门中有之。故摄末归本门有二类人。一者一人备历小大。如四大声闻等。二者先禀小人。未必后时禀大。以小性定故。而闻后时说大故。异前始终俱小。后禀大人未必要从小来。以有顿悟机故。而知先来说小故。非始终俱大。疏。法华亦云初转四谛者。即第二经诸天说偈云。昔于波罗奈转四谛法轮。分别说诸法五众之生灭。今复转最妙无上大法轮。是法甚深奥。少有能信者等。疏。上之四门者。通结上也。所以此中结者。前之四门义已略周。藏和尚立但有前四。今疏顺彼且将略毕故。此结之下之六门复傍收异义。以显玄奥。疏。更有一类机下。上来牒列前之四门。生起第五。明第五门非前四摄也。疏六显密同时者。是天台八教中。秘密不定之二教也。疏。七一时顿演者。如来于一语言中。演说无边契经海。无论小大三一显密。一刹那中皆具演耳。疏。八从初得道等者。即寂寞无言门。谓涅槃楞伽等经皆有此说。涅槃二十六云。若知如来常不说法。是人名为具足多闻。大般若四百二十五云。我从成佛已来不说一字。汝亦不闻。五百六十七云。众生各各谓佛独为说法。而佛本来无说无示。净名第一云。其说法者。无说无示。其听法者。无闻无得。佛藏经第一念佛品云。佛告舍利弗。不能通达一切法者。皆为言说所覆。是故如来知诸语言皆为是邪。乃至少有语言不得真实。上所引经。但明不说。未出不说所以。若楞伽经兼出所以。故第三云。大慧复白佛言。如世尊所说。我从某夜得最正觉。乃至某夜入般涅槃。于其中间不说一字。亦不已说当说。当知不说是为佛说。大慧白佛言。世尊。如来应正等觉。何因缘故。说言不说是为佛说。佛告大慧。我因二法故作是说。云何二法。谓缘自得法。及本住法。是名二法。因此二法故。我作如是说。云何缘自得法。若彼如来所得我亦得之。无增无减。缘自得法。究竟境界。离言说妄想。离文字二趣。云何本住法。谓古先圣道如金银等性。法界常住。若如来出世。若不出世。法界常住。如趣彼城道。譬如士夫行旷野中。见向古城平坦正道。即随入城受如意乐。彼有偈云。我某夜得道。至某夜涅槃。于此二中间。我都无所说。缘自本住故。我作如是说。彼佛及与我。悉无有差别。有云佛无色声。总有五义。一遮过显德。二真俗二谛。三传古非作。四悲愿所成。五本质影像。初者为遮过患。故云不说。约显实德故说非无。如十卷楞伽第八云。如来不说堕文字法。若人言如来说堕文字法者。此即妄语。佛性论第二云。如来无有色声粗相功德可得。兜率偈云。色身非是佛。音声亦复然。亦不离色声。见佛神通力。此上皆显有过失之色声。则佛非有。无过失之色声。则佛非无。二真俗二谛者。真谛离相故明无说。俗谛随机故非无说。仁王观空品云。若有修习说听。即无说听。如虚空故。法同法性。一切皆如也。三传古非作者。谓佛所说。但是传述古佛之教。非自制作。般若论云。须菩提言。如来无所说。此义云何。无有一法唯独如来说。余佛不说故。四悲愿所成者。谓佛所有无尽三业。应众生者。皆是旷劫悲愿。为因顺众生感。非自所有故。说佛果无有色声。然则以他为自故亦有说。下经文云。如来不出世。亦无有涅槃以本大愿力。显现自在法。亦此意也。五本质影像者。谓佛三业平等普应。无彼差别影像色声。故说非有。然即与彼差别闻见为增上缘。因质有影故说非无。下经云。诸佛无有法。佛于何所说。但随其自心。谓说如是法。由上五义会诸圣教。说默无碍。皆悉有理。然上五义刊定记有而引文杂乱。今上所引颇为改易。所以疏不引者。以不出楞伽二因故。谓初一即缘自得法。自所得法即是证道。证法在己。离过显德。次三即缘本住法。本住即古先圣道。二即所证。三四即教道。传古非作。即古先圣道。悲愿所成即兼因果耳。其本质影像但通相说。本质无者顺自所证故。影像有者顺古圣人。即体妙用故。故云宗通。自修行说通示未悟。不说之义小有异相。故今叙之。上虽说所默之由皆兼有说之意。故思益第三云。如佛所说。汝等集会当行二事。若圣说法若圣默然。何谓说法。何谓默然。答言。若说法。不违佛不违法不违僧。是名说法。若知法即是佛。离相即是法。无违即是僧。是名圣默然。又善男子。因四念处而有所说。名圣说法。于一切法无所忆念。名圣默然。斯皆正说之时。心契法理即不说耳。明非缄口名不说耳。余可知。藏教所摄竟　　　　大方广佛华严经随疏演义钞卷第九　　　　大方广佛华严经随疏演义钞卷第十　　　　唐清凉山大华严寺沙门澄观述　　第三义理分齐中。疏文分二。先总明大意。后今显别教下。开章别释。前中分三。初结前生后。二总显深广。三结属所摄。今初两句。前句结前。谓前教摄中不别明摄者。以五教中第五圆教。指于此经义当已摄。况诸师立教。皆以华严为圆故知圆摄。后未知下。一句生后。疏。然此教海下。第二总明深广。有法喻合。令初至方显深广。法说也。初二句总标。宏大也。即是广义。色空交映德用重重。释深义也。然上二句言含法喻。如海傍无边涯连天一色。空彻海底。海映空天。即下四门之二。总摄归真。并皆空净。理事无碍。即色空交映。色不碍空。空不碍色也。德用重重。即唯明深义。具十玄门。重重无尽。即事事无碍。如海十德互相周遍。疏。语其横收下。释上广也。如下二地中。说人天十善等。即其文也。总无下。双结深广。疏。其犹下。喻明可知。疏。前之四教下。法合。以四教合于百川。圆教合于大海。于中先正合。后解妨。今初。言尚非三四况初二者。合前故随一滴迥异百川。即举胜显劣。三即终教。四即顿教。初二即小乘及与始教。虽有戒善。是圆教戒善。尚不同终顿之胜。以彼不能事事无碍故。况初二之劣。以彼尚不得二空。及事理无碍等故。其犹大海尚异江河。况于沟洫。疏。斯则有其所通。无其所局者。二释妨也。谓有难言。先则总收。后则总拣。二义天隔何以会通。故为此释。总收者。约其所通。如圆教中有小乘戒善之法四谛因缘。有始教中十地十如八识四智。有终教中事理无碍。有顿教中言思斯绝等。如海有百川之水。水义同也。后总拣者。约无其所局。如小乘唯人空自利。始教五性三乘。终教不说德用该收。顿教一向事理双绝等。如彼百川不同咸味。不具十德。海则具之。一次二不宿三余水入中四普同五无六深七广八大身九潮十普受大雨。疏。故此圆教下。结属所摄。于中三。初总显深广。次一乘有二下。别释深义。后通妨。二中言同教者。谓终顿二教。虽说一性一相无二无三。不辩圆融具德。事事无碍故非别教。而别教中有一性一相事理无碍。言思斯绝。同彼二教。疏。以别该同下。三通妨难。谓有难言。既同顿同实。何异顿实。故此通云。即此同中必有别义。如事理无碍。必有事事无碍耳。犹彼江水入海亦咸。疏。今显别教下。第二开章别释中二。先标章。后初中下。依章别释。释初章中三。初具列。次略释。后结广从略。疏教即能诠下二略释也。但释教义理事．二对。言乃至光香等者。谓诸法显义体。但能诠理并为教体。如下教体中明。有以光明而为佛事等是也。义即所诠。即五教等一切义理者。如前立教中约所诠。差别七十五法八识等义。十对法等皆是义也。疏。理即生空等者。具五教理。生空所显。是小乘教理。二空所显。是始教理。无性真如。是终教理。而言等者。等余二教之理。谓顿教理亦即无性真如。体绝安立。如性双遣。亦不离如。圆教之理。总融诸理。无有障碍耳。疏。事即色心等者。等取其余事类。如身广有多义。谓六道四圣等。若事门中无不此摄。疏。余可思者。即余八门。谓三境智者。即五教所观之境。能观之智。总收不出二谛二智。别即初小乘四谛涅槃为境。无漏净慧为智。及他心等十智。始教亦通四谛二谛等为境。加行根本后得等智。终教则是三谛等境。权实无碍等智。顿教则无境为境。绝智为智。圆教则无尽之境。无尽之智。四行位者。五教。修行不同得位差别。位通因通果。五因果自互不通。如七方便等为因。须陀洹等为果。等觉已下皆因妙觉为果等。六依即国土。正即佛身等。七体则法报。用则应化等。八人则觉者等。法则菩提等。九逆则婆须无厌等。顺则观音正趣等。十应即赴感。佛及菩萨等。感即当机。菩萨众生等。各随五教以辩差别。诸教具有故云可思。又此十对初一为总。后后渐略。若辩次第者。如来说能诠之教。所诠之理。则无法不尽。法有教理行果。行果并在所诠理中故。二就所诠理。虽复众多不出事之与理。即性及相无法不摄。三理该下八。且置而勿论。就其事中不出境智。四智观于境。便有造修之行。所成之位。五行位。未极总属因收。极则为果。六果中多法不出依正。因亦有之。七随依正中皆有体用。如正中体者法报。用者应化。依中体者法性等刹。用者应物随现。交入无碍因门例然。八正中自有人法不同。以法成人。以人弘法。九于人中逆化顺化。十人之逆顺必有感应。宜逆化感之。则婆须等应之。宜顺化感之。则文殊等应之。若依后后开一成二。则法弥多矣。谓如果分依正为二。因亦如之。则有四矣。正有体用。依亦如之。则成八矣。如是相望展转成多。不必全尔。是故疏中不为此释耳。又此十对。就其正意总相该收。以为十玄所依体事。若以义取。随一事中即有十对。如下胜音莲华处说。故下但约一尘即具十对。疏。第二摄归真实者。疏文有三。初标章。次真空绝相者。即指法之本后。后经云下。引文证成。二中。然杜顺和尚法界观中。总有三观。一真空绝相观。二事理无碍观。三周遍含容观。即是今疏四门之中。后之三门。初摄归真实。即真空绝相观也。于中自有四句十门。一会色归空观。二明空即色观。三空色无碍观。四泯绝无寄观。此为四句。前二各四。故为十门。初句四门者。前三同言色不即空。以即空故。释则不同。一色即空。明不即断空。以即真空故。二色不空。明青黄等不即真空。以青黄无体故。即是真空。三色不即空。空中无色可即。故云不即空。以会色归空。无有体故。即是真空。上三以法拣情。四色即是空。以无性故。如色既然。万法皆尔。第二明空即色观亦四门。前之三门。准前释言同释别。但翻云空不即色。以即色故。亦有三义。一空不即色。断空不即色。以真空必不异色故。二空不即色。以空理非青黄故非色。青黄之真。必不异青黄。故云即色。三空不即色。空是所依故不即色。必与能依为所依。故云即色也。上三拣情。四空即是色。凡是真空。必不异色故。第三空色无碍观者。谓色举体是真空故。色不尽而空现。空举体不异色故。空即色而空不隐。是故二法无碍一味。第四泯绝无寄观者。谓此真空不可言即色不即色即空不即空。一切法皆不可。不可亦不可。此语亦不受。迥绝无寄。言解不及。以生心动念乖法体故。以前八门拣情显理。第三门解终趣行。第四门正成行体。由解成行。行起解绝。上皆法界观义。所以疏中。不广引者。以第三色空无碍。滥于第二事理无碍观故。彼所以立者。以第四泯绝无寄。泯前三故。故名真空绝相。今但取一门总意。亦即泯绝无寄。又欲令四门成四种法界故。初门即事。次门即理。三即事理无碍。四即事事无碍。故第三事理无碍观中。疏文分三。初总标。二一理遍于事下。别释。三上之十事下。总结。今初。言十对皆无碍者。谓一教义无碍。二事理无碍。三行位无碍。乃至十应感无碍。今且约事理者。事理是所诠法中之总故。又诸处多明理事无碍故。为成四法界故。疏。一理遍于事下。第二别释十门即为十别。一一门中多先正释。后会前义。即前性相。不同中十对之义。或一门会一义。或二门同会一义。或一门以会多义。至文当知。又十对中唯会法性。以是同教一乘义理分齐故。如前云三乘一乘别。今但会一乘五性一性别。今但会一性。十对皆然。今初。第一门不会。至第二门。一时会故。疏中三。初标门。次谓无分限下。正释。谓理不可分故无分限。事随缘别故。分位历然。而不相杂。故得相遍。今明理不异事故遍事中。后故一一纤尘下。结成遍义。若不全遍则理可分。事不全摄亦不即理。如一纤尘。事事皆尔。正遍此时。不妨遍余。故亦非余处无理。全此全彼。亦非二理。疏。二事遍于理门者。文中二。先正明。后会前。前中所以要全同者。以事无别体。还如理故。若不全同。则不如理。色不异空义不极成。然相遍二门超情难见。何者。谓事既有分。理即无分。如何得遍。若尘遍法界。尘应非小。理遍同事。应如小尘。今明由事与理。有非一非异义故。以非异故全同。以非一故不坏。分别则事理两分。如海之波。一波全遍大海。以同海故。大海全在小波。以海无二故。全在一波。亦全在诸波。同一海故。疏。由上二义下。二会前义。于中二。先会一性。后会一乘。前中三。初明一性五性。二明成佛不成佛。三明无性即佛性。初中先正明。后引证。前中谓事有分限。理无分限。五性约事。一性约理。今理遍事。则一性之理。全在五性之中。事遍于理。五性即是一性。故云互该彻故皆同一性。疏。故出现下。二引证。此文释通二义。一正是事事无碍义。以众生及佛皆是事故。今取释文皆同一性之义故。证事理无碍。由理遍事故众生随理而在佛中。疏。理遍事故一成一切成下。第二明成佛不成佛义。谓理无二实。故该多事而皆成也。理如虚空故事同理而无成矣。经云。譬如虚空下。引证。亦出现品成正觉中义引之耳。文云。佛子。譬如虚空一切世界若成若坏。常无增减。何以故。虚空无生故。诸佛菩提亦复如是。若成正觉不成正觉亦无增减。何以故。菩提无相无非相。无一无种种故。即无所成义由上二义。欲成则念念常成。欲不成则十方三际无成佛者。故成与不成自在无碍。疏。一性无性即是佛性者。第三会佛性义。先正会。后故涅槃下。引证。以第一义空即佛性故。大意秖尔。欲穷法源。故复略引。然此经二十七。师子吼品。问于佛性。总有六问。一问云何为佛性(一问体性)二以何义故。名说佛性(二问性名义)三何故复名常乐我净(三问性德)四若一切众生有佛性者。何故不见一切众生所有佛性(四问众生不见所以)五十住菩萨住何等法。不得了了见于佛性。佛住何等法而了了见(五问住法差别)六十住菩萨以何等眼不了了见。佛何眼而了了见(六问用眼不同)答中答第一问经云。佛性者。名第一义空。第一义空名为智慧。所言空者。不见空与不空。智者见空及与不空。常与无常。苦之与乐。我与无我。空者。一切生死。不空者。谓大涅槃。乃至云。无我者。即是生死。我者。谓大涅槃。见一切空。不见不空。不名中道。乃至云。见一切无我。不见我者。不名中道。中道者。名为佛性。以是义故佛性常恒无有变异。无明覆故。令诸众生不能得见。荐福释云。然佛性有二。一性得。二修得。佛性名第一义空。第一义空名为智慧。智慧者。即性得中道智慧觉性。如密严云。如来清净藏。亦名无垢智。常住无始终。离四句言说。亦如下经云无相智无碍智。具足在于众生身中等。非是从缘智慧。名智慧也有自性遍照法界光明义。故名智慧也。从所言空下。明修得性。修得觉性。观第一义空。不见空与不空。离有无相故。从智者见空下。明见中道之人。智者即佛及菩萨也。从空者下。明空有等法也。空即遍计依他。不空即圆成实性。下文云。一切诸法皆是虚假。随其灭处。即是第一义空等。故知第一义空。是不空如来藏。非空如来藏。诸佛菩萨真俗双观。有无齐照。故名中道。又准下文云。佛性云何为空。第一义空故。云何非空。以其常故。云何非空非非空。能与善法作种子故。准此经文。第一义空。不是空如来藏。上即荐福意。亦有深理。今正释者。与上少异。初云佛性者。名第一义空。第一义空。名为智慧者。即双标空智。以第一义空该通心境故。明即是智慧。拣异瓦砾非情。从所言空者下。经自双释二义。所言空者。即是牒上第一义空。以空有双绝。方名第一义空。故云不见空与不空。智者见空及与不空下。释上智慧。经文稍略。若具应云所言智慧者。能见于空及与不空。故此中者字。非是人也。秖是牒词。此中言见。非约修见。但明性见。本有智性。能了空义及不空故。若无本智。谁知空不空耶。我无我等亦尔。约修见者。自在下经。佛答第五六问中。及无明覆下。方论见不见耳。今以即智明空。故名第一义空。即空之智。方是常恒智性。不生故常。不灭故恒。古德引下经空等二门。证成第一义空。非空如来藏。今观所引。正证是空如来藏义。云何非空已下。方证名为智慧之义。空智相成方为真佛性义。则知。二藏亦不相离。以其佛性妄法不染。故名为空。具恒沙妙德。故名不空。要空诸妄方显不空之德。故不相离思之。又言第一义空者。第一义谛上论空故。明知空性智性无二性也。故初言即是第一义空。又云。见一切空。不见不空。不名中道。中道者名为佛性。若尔双见。方有佛性。不双见时。应无佛性。故知一切空不空等言含于能所。约其所见空与不空。即是中道佛性。约其能见即是智慧。若不双见不识佛性。若见中道名见佛性。余如彼经及疏。疏。又出现云。无一众生下。第二会一乘无不有者。释成一乘之义。若有一人无智慧性。即有二乘三乘耳。三依理成事门中二。先总释。后会前。前中言要因理成者。以诸缘起皆无自性故。由无性理事方成故。故中论云。以有空义故。一切法得成。又离真心无别体故。疏于中有二下。第二会上二义。由前离真心外无别体故。成初具分唯识。由前无性理成。故成真如随缘之义。今初。言具分者。以不生灭与生灭。和合非一非异名阿赖耶识。即是具分。以具有生灭不生灭故。不生灭即如来藏。即会前唯心真妄别中即通真心也。若不全依真心。事不依理故。唯约生灭。便非具分。有云。影外有质为半头唯识。质影俱彰为具分者。此乃唯识宗中之具分耳。次引证言觉林偈。即夜摩宫中偈赞品。先有喻云。譬如工画师。分布诸彩色。虚妄取异色。大种无差别等。疏所引偈。即合上半。初句合譬如工画师。下三句皆合分布诸彩色。次引证具分偈亦合分布诸彩色。并如夜摩偈赞品释。疏。二明真如随缘成故者。即会前真如随缘凝然别中随缘义也。缘从真起。故依理成。离如来藏一切诸法不可得故。如问明品释。疏。四事能显理门中分二。先正明。后引证。前中谓由事揽理成者。蹑前第三门也。故事虚而理实者。由揽理成事。离理无事故。事即虚理则实也。以事虚故能显实理。事若有实。实理则隐。以事虚故。全事中之理。挺然露现。如波相虚令水现也。以波揽水成。故波虚而水实。是故波能显水。若离波说水。即事外明空。疏。依他无性等者。释成上义。即是会前依他空有即离别中即义。既云无性即是圆成。明非但无遍计妄性。别有圆成。是所显理。后夜摩下。引证。总引三文。初夜摩偈。即力林菩萨偈。三偈连绵。二引十忍品。即如向忍。三引须弥偈。即胜慧菩萨偈。下半云。如是解法性。即见卢舍那。此前有一偈。反释云。迷惑无知者。妄取五蕴相。不了彼真性。是人不见佛。其中深旨如随经疏文。疏。五以理夺事门等者。于中分二。先正释。后会前。今初。言事既全理即事尽无遗者。以离真理外无片事可得故。斯则水存。已坏波矣。疏。故说生佛不增不减下。二会前也。于中三。初正会。次引证。后非约一分众生下。拣异权宗。疏。出现品云下。引证。略引二经。初引出现云。乃至云设一切等者。其乃至中合云。菩提无相无非相。无一无种种故。佛子。假使有人能化作恒河沙等心。一一心复化作恒河沙等佛。皆无色无形无相。如是尽恒河沙劫无有休息。佛子。于汝意云何。此人化心化作如来。凡有几何如来性起。妙德菩萨言。如我解于仁所说义。化与不化等无有异。云何问言凡有几何。普贤菩萨言。善哉佛子。如汝所说。设一切众生下同疏。末后云皆以无相平等故者。义引合云等无有异。何以故。菩提无相故。若无有相则无增减。疏。不增不减经下。二引他经。言虽小异而文义多同。疏。六事能隐理门。即随缘之中别义。以随缘成事。此事遍于真理故。事显理隐也。疏。故法身下。引证。即法身经。疏。财首偈云者。即问明品。未曾有一法得入于法性。释曰。妄想体虚无可入故。七真理即事门者。以事必依理虚无体故。是故此理举体皆事。方为真理。如水即波。无动而非湿。故水即波也。疏。法性不违法相等故者。等字。等于余文。具云法性不违相。法相不违性。生不违法性。法性不违生。此两对明事理无违相。不违性。生不违性。自属事能显理。及第八事法即理门故。但略引性不违相一句。即第二十九经。疏。上之二门下。并合七八二门。会前五义。一会二谛空有即离别中相即义也。湿喻真谛。波喻俗谛。夜摩偈者。即精进林菩萨偈。彼初偈云。诸法无差别。无有能知者。唯佛与佛知。智慧究竟故。次文即云。如金与金色。其性无差别。法非法亦然。体性无有异。然法非法。有其二义。一善法为法。恶法为非法。此顺标中诸法无差别。二者法相为法。法性为非法。即金喻法性。色喻法相。今文正用后意。故证事法即理。二谛相即疏。此亦喻于如来之藏。与阿赖耶展转无别者。二重会前唯心真妄别中通真心义。即金喻如来藏。色喻生死等。故密严云。如来清净藏。世间阿赖耶。如金与指环。展转无差别。由前第三门中已会故。致亦言。疏。又由事即理下。会不断常亦是二谛门中开出疏。又由理事相即故。起灭同时者。会四相时一前后别中一时之义。事全同理。故事即灭也。以事虚无体故引偈。即善慧菩萨疏。亦令究竟下。会能所断证。即离别中相即义也。然引十地断惑经文。但初一句是断惑相。三时无断方说断故。后之一句是般若相。今以般若亦为能断故。因便引之。故论释此句云。即是观行相。谓无分别智体绝名言。真智内发。不同声闻依声而悟。故既为真智。故可断惑。疏。回向品云无有智外如者。亦证断惑能所不二。义如前说。上所引经。皆至下本文自当晓了。疏。九真理非事门者。谓即事之理而非是事。以真妄异故。实非虚故。所依非能依故。如即波之水非波。以湿非动故。是则不异有之真空。空存也。疏。十事法非理门者。谓全理之事。而恒非理。以性相异故。能依非所依故。是故举体全理。而事相宛然。如全水之波。波恒非水。以动非湿故。是则不异空之幻事。事存也疏。上七八二门下。用前四门会前佛身无为。有为别中无为义也。然大品亦云。须菩提白佛言世尊。若是法平等无有高下。为是有为为是无为。佛言。非有为法。非无为法。何以故。离有为法。无为法不可得。离无为法。有为法不可得。须菩提。有为无为不合不散。皆其义也。疏。上之十事下。第三总结。即结释十门。于中二。先总标。后约理望事下。别束十门以成八字。理望于事有成有坏有即有离者。一有成者。即第三依理成事门。二有坏者。即第五以理夺事门。既夺彼事事则坏也。三有即者。即第七真理即事门。四有离者。即第九真理非事门。疏。事望于理有显有隐有一有异者。亦有四门。一有显者。即第四事能显理门。二有隐者。即第六事能隐理门。三有一者。即第八事法即理门。四有异者。即第十事法非理门。此上言成坏等者。就功能说如有成者。是理成事。非理自成。则一一门。皆有事理无碍。故云约理望事。约事望理。余可思之。上来相参。故有四对八义。而初相遍二门。今不会者。以相遍之义。义皆相似。非如一成一坏等故。故不显之。又相遍者。即后八门之所以。故谓由相遍方有成坏等耳。若欲摄者。即事理相即二义所。收后之不即二门。即不坏能所方有相遍。有相遍故。方论不即。疏。逆顺自在等者。事理相望。各四义中。皆二义逆。二义顺。谓依理成事。真理即事顺也。以理夺事。真理非事逆也。事能显理。事法即理顺也。事能隐理。事法非理逆也。欲成即成。欲坏即坏。故云自在。成不碍坏。坏不碍成。显不碍隐。隐不碍显。故云无碍。正当成时即是坏等。故得同时。四对皆无前后。故云顿起。又上四对。何以约理望事。但云成等。不云显等。约事望理。但云显等。不云成等。深有所以。何者事从理生。可许云成。理非新有。但可言显。事成必灭。故得云坏。真理常住。故但云隐。其即之与一。离之与异。大旨即同。细明亦异。理无形相。但可即事。而事有万差。故可言与理冥一。理绝诸相。故云离事。事有差异。异云异理。上约义别。有此不同。若统收者。应成五对无碍之义。一相遍对。二相成对。三相害对。四相即对。五不即对。五中前四。明事理不离。后一明事理不即。又五对中共有三义。成显二义一对。是事理相作义。夺隐及不即二对。是事理相违义。相遍及相即二对。是事理不相碍义。又由第二相作故。有第四相即。由相即故。所以相遍。由有第三相害故。有第五不即。又若无不即。无可相遍。故说真空妙有。各有四义。约理望事。即真空四义。一废己成他义。即依理成事门。二泯他显己义。即真理夺事门。三自他俱存义。即真理非事门。四自他俱泯义。即真理即事门。由其即故。而互泯也。又初及三。即理遍于事。门以自存故举体成他。故遍他也。后约事望理。即妙有四义。一显他自尽义。即事能显理门。二自显隐他义。即事能隐理门。三自他俱存义。即事法非理门。四自他俱泯义。即事法即理门。又初及三。即事遍于理门。以自存故而能显他。故遍他也。故说约法存亡无碍真空隐显自在。第四周遍含容观。于中二。先标举章门。后依章别释。今初。然此观名。即法界观中之名。以当事事无碍。以理有普遍广容二义。融于诸事。皆能周遍含容。众多义门。皆悉由此二义而有。然法界观立十观名。与十玄不同。故今疏云。且依古德显十玄门。即依藏和尚也。至相已有而小有不同。于中文二下。开章。疏今初一同时下。二依章别释。释其二章。即为二别。今释初章。疏文有三。初列名总显。二指事别明。三结例成益。今初十名全依贤首。是故上云。且依古德就列名中。其第二广狭自在门。同法界观中广容普遍之义。而名小异此门。贤首新立以替至相十玄。诸藏纯杂具德门。意云一行为纯。万行为杂等。即事事无碍义。若一理为纯。万行为杂。即事理无碍。恐滥事理无碍。所以改之。主伴一门至相所无。而有唯心回转善成门。今为玄门所以。故不立之。而列名次。亦异于彼。彼云。一同时具足相应门。二因陀罗网境界门。三秘密隐显俱成门。四微细相容安立门。五十世隔法异成门。六诸藏纯杂具德门。七一多相容不同门。八诸法相即自在门。九唯心回转善成门。十托事显法生解门。今此十门不依至相者。以贤首所立有次第故。一同时具足相应门。以是总故。冠于九门之初。二广狭门别中先辩此者。是别门之由。由上事理无碍中。事理相遍故。生下诸门。且约事如理遍故广。不坏事相故狭。故为事事无碍之始。三由广狭无碍故。所遍有多。以一望多故。有一多相容。相容则二体俱存。但力用交彻耳。四由此容彼。彼便即此。由此遍彼。此便即彼等故。有相即门。五由互相摄。则互有隐显。谓摄他时。他可见故。有相入门。又摄他时。他无体故。有相即门。摄他他虽存。而不可见故。有隐显门。以为门别故。故此三门皆由相摄而有。相入则如二镜互照。相即则如波水相收。隐显则如片月相映。六由此摄他。一切齐摄。彼摄亦然。故有微细相容安立门。七由互摄重重故。有帝网无尽。八由既如帝网。随一即是一切无尽故。有托事显法生解门。九由上八皆是所依。所依之法既融。次辩能依。能依之时亦尔。十由法法皆然故。随举其一。则便为主。连带缘起。便有主伴。广如下释。然刊定记。则分德相业用。各有十玄。德相十者。一同时具足相应德。二相即德。三相在德。四隐显德。五主伴德。六同体成即德。七具足无尽德。八纯杂德。九微细德。十因陀罗网德。二业用十者。一同时具足相应用。二相即用。三相在用。四相入用。五相作用。六纯杂用。七隐显用。八主伴用。九微细用。十因陀罗网用。其德相门中。无业用门中四五二门。业用门中无德相六七二门。彼师意云。业用是应机施设故。有相入相作。以本不入今见入故。本来众生非佛。今生佛相作故。故是业用。德相不尔。故无相作相入。其德相本具故。有同体即一切法德。及具足无尽德。业用不尔。故无此二。此四互出故各有十。历门备举。便成二十。今明德相业用虽异。不妨同一十玄。无不该摄。德相。亦有相入相作故。故彼相在。即相入也。彼相作者。乃相即也。名异义同今见出入。即业用门。常相涉入如镜互照。即德相门。以众生为佛。生即佛也。以佛作众生。佛即生也。故知相作即是相即。若约对机而作。名业用门。本来相即。是名德相门。依此而分。非无小异。统其体事。更无别也。是知相即相作。二名虽异。而无两门。入在小殊始终一致。又德相不能入作。真如则阙此德。不应有普摄诸法之德。及遍一切法德亦应无有能安立德及能持世间。成就一切诸佛菩萨之德。故常作入于理无违。如有颂言。诸佛犹如净明镜。我身一似摩尼珠。诸佛常来入我体。我身遍入诸佛躯。即常入也。又真如随缘成一切法。何无作耶。若随情见作入。则但有业用义也。其同体成即德乃是。此中托事显法生解门。但名异耳。故彼自释云。一一即是一切诸法也。故与下释托事义同。其具足无尽德。即帝网门。亦微细门摄。并如下会。又彼不存广狭而存纯杂。亦如下会。而彼无十世隔法异成门。彼以时为所依体事故。故彼体事。亦有十种。谓色心时处身方教义行位。则摄法无遗。斯亦有理。今明时无别体故。不为所依。但依法立故入玄门耳。亦如下会。疏。今且于前十中下。第二指事别明。分二。先总辩所依。即于前彰无碍中一事法。后如下文中。一莲华叶下。别显十门。即为十别。初即同时具足相应门。以近初列故不标次。文中先正明。后引证。前中又二。初明当门中具。后明具余九门。疏。则具教等十对。同时相应具足圆满者。初当门中具也。此中正意。则明具前教义。理事境智行位因果等十对之法。前十对法无法不包故。此顿具则无所不具。所以具者。广有十因。略而言之。法界融故。然古德就一华之上义有此十。探玄记云。此一莲华。表令生解为能诠教。则是所诠乃名为义。如下胜音菩萨莲华处说。二华相为事。华体为理。三华是所观。亦即是能观。以此经中可以内行为外事故。四行事之华。结成位故。如净行品。五因事之华。揽成果故。六华台所依亦入正故。如国土身等。七华体同真。用应机故。八全揽为人。恒是法故。九逆同五热。顺同十度故。十应赴群机。亦能感故。如一华事既尔。余一切事准以知之。如事法既尔。余教义等一切皆然。准思可见。如具自十对既尔。彼一华叶具十门亦。然。释曰若依古德。此义则一事华上。已有此十义。前十对上。复各有十。令一事华顿具十十。亦有斯理。今此疏意。但令顿具前十。已无不收耳。疏。亦具后之九门及彼门中所具教等。以是总故者。此第二明具余九门。亦释成总义。若唯具当门。不成总故。而言所具教等者。下九门各有教义理事境智等故。今能具门既全在初门。门门所具。居然在此。然九门具教等虽同。于义各别。谓如广狭门。则十皆广狭。谓教广狭。义广狭。理广狭。事广狭等。若相入门。则十皆相入。下七例然。疏。故下文云下。第二引证。于中有二。先引妙严品。即普智眼广果天王偈。彼偈下半云。如是法性佛所说。智眼能明此方便。此明一门中具无尽法。则无不具足也。后引华藏偈下半云。宝光现佛如云集。此是如来刹自在。今但引于尘含法界。便是总义以教义理事境智。及广狭相入等即法界故。问但言法界。宁知非是理法界耶。答曰。以下半云宝光现佛如云集。此是如来刹自在。明知是含事法界耳。疏。一尘尚具况一叶者。举细况粗。释成玄妙耳。又妙严品。喻佛身云。譬如虚空具含众像。此举佛身具足诸法也。人晋经性起品云。三世一切劫佛刹及诸法。诸根心心所。一切虚妄法。于一佛身中。此法皆悉现。是故说菩提无量无有边。亦约佛身心具也。又普贤三昧品云。能令一切国土所有微尘。悉能容受无边法界。据能令之言。但以业用。总由德相。本自具足。即是德相。令物见之。即为业用。下业用准之。第十行云。此菩萨于其身中。现一切刹。一切众生。一切诸佛。八十云。善财见普贤一一身分。一一毛孔。皆有十方一切世界。三千界中地水等轮。诸山河海人天宫殿。种种时劫。诸佛菩萨。如见现在世界。如是前际后际。一切世界中悉亦明见。乃至十方刹尘中。现三世一切境界。一切佛刹。一切众生。一切佛出兴一切菩萨。及闻佛菩萨众会言音。斯并同时具足相应门也。疏。二即彼华叶普周法界而不坏本位下。二广狭自在无碍门。于中二。先正明广狭。后会通纯杂。前中有三。初正明。次引证。后句数。今初。上二句出广狭相。言以分即无分无分即分者。出其所以。由华是事分限历然。而即同真性。故无分限。便广无际。以事如理故。无分即分者。明广即狭。以不坏相故。疏。十定品下。二引证。即第十无碍轮三昧之文。当四十三。有一莲华尽十方际。即是经文。然其犹略。具云佛子。菩萨摩诃萨有一莲华。其华广大尽十方际。以不可说叶不可说宝不可说香。而为庄严等。次云而不妨外有可见者。乃是义引。彼经具云。众生见者无不礼敬。故知亦有外相可见也。七十七经。善财叹楼阁云。不动本处而能普诣一切佛刹者之所住处。七十六经。摩耶夫人云。又善男子。彼妙光明入我身时。我身形量虽不逾本。然其实已超过世间。所以者何。我身尔时量同虚空。悉能容受十方菩萨受生庄严诸宫殿故。如是等文。皆广狭自在也。疏。是故或唯广下。三句数分别。初事如理故广。二不坏本相故狭。三此二同时。故有即广即狭。四同时互夺。故有俱泯。五具前四一时照了。故云解境行起解绝。故有第六。总绝前五。谁复以广狭存泯当其方寸。疏。然此广狭亦名纯杂下。二会纯杂门。以古十玄有此名故。贤首意云。万行纯杂。有通事理无碍。及单约事说故废之耳。谓同一法界故纯。不坏事相故杂。此即事理无碍也。一行长行故纯。不妨余行故杂。此但约事也。故昔废之而立广狭。今欲会取即事同理而遍故纯。不坏一多故杂。则亦有事事无碍义耳。如以入门取之。则一切皆入故纯。入中有多法门。故名为杂。如妙严品说。诸众海各各唯得一解脱门纯也。普贤菩萨得不思议解脱门杂也。六十五经慈行童女云。我于三十六恒河沙佛所。修得此法。彼诸如来各以异门。令我入是般若波罗蜜普庄严门。即纯杂无碍也。又善财童子所求诸善知识各言。我唯知此一法门故。又云多劫唯修此一门者。即纯门也。诸善知识皆推进云。如诸菩萨种种知见。种种修行。种种证得者。此杂门也。自言知一推他有多。自他虽异然属一义。此亦纯杂无碍门也。又善财普获诸善知识解行德证。亦杂门也。然上所引数处经文。多皆约行。一行多行为纯杂故并通。及单约事明。然通德相。若准无著无缚解脱回向云。以无著无缚解脱心。于一门中示现。经不可说不可说劫无有穷尽。令一切众生皆得悟入。以无著无缚解脱心。成就普贤自在力。于种种门示现。经不可说不可说劫无有穷尽。令一切众生皆得悟入。其身普现一切佛前者。即约用纯杂也。疏。万行例然者。即约行说纯杂。通于事理事事无碍。及单约事行也。约事事无碍者。如一施行一切皆施名纯。施中具于诸行名杂。第三一多相容不同门。于中有三。初正明。次引证。后重料拣。初中有二。先正释。即如理之遍。如理之包。后舒摄同时下。句数料拣。例上广狭。故云思之。若具作者。一或唯入。以一入一切故。二或唯摄。以一摄一切故。三即入即摄。同时无碍故。四非入非摄。以入即摄故非入。摄即入故非摄。五或具前四。以是解境故。六或绝前五。以是行境行起解绝故。疏下云。以一佛土满十方。十方入一亦无余者。引证。即德相之文其下半云。世界本相亦不坏。无比功德故能尔。上即晋经依贤首引。即当华藏偈云。以一刹种入一切。一切入一亦无余。体相如本无差别。无等无量悉周遍。第八回向云。此菩萨于一毛孔中。普能容纳一切国土。第九回向云。于一身中悉能包纳。尽法界不可说不可说身。而众生界无增无减。如一身乃至遍法界一切身。悉亦如是。十定品第二定云。三千大千世界微尘数三千大千世界。悉入是菩萨身。是菩萨身亦入是诸世界。第七定云。菩萨自见其身往彼众会。亦见自身普入诸地。普贤行品。有十种普入。谓一切世界入一毛道。一毛道入一切世界等。上来经文。并通德相业用。离世间品十种无碍用中。亦说。众生一多相入。六十经云。上方菩萨以自在力。令一切世界展转相入。六十一经云。此诸菩萨入一切无诤境界。乃至能令大小相入。以一切方普入一方等。十行品云。能于一一三昧中。普入无数诸三昧。无量无边诸国土。悉令共入一微尘。如是等文。多约业用。明相入义。或通德用。或各局一。可以意得疏。若一与一切对辩下。三重料拣。谓上来约一华叶望余。但有一入一摄。多入多摄之义。故今更对余一多等。皆有摄入。于中有二。先明相入。后辩相摄。初中言一入一切者。如前初句。第二一切入一者。即以多法来入此一华。第三一入一者。即以一华随对一法。如一华叶入一佛身。第四一切入一切者。独用一华此句不成。即将多华及诸佛诸菩萨等。别入余华诸佛等也疏。互摄亦然者。后例辩相摄也。上之四句。但明入义。今摄亦四。第一句一摄一切者。谓以一华普摄一切诸法。第二句一切摄一者。谓以余一切华。摄此一华等。第三句一摄一者。即以一华但摄一佛等。第四句一切摄一切者。即以多华多佛等。摄余多华多佛等也。此二种四句相隐。故疏说之。随一四句中。复应更有具四绝五。皆以成六句。例前可思。故略不显。然相入门。刊定记主。德相不立。谓业用则有。德相之中即有相在。此公意谓。相入相在二相别故。今明入即在义。如一镜影在多镜中。岂非入耶。若常相入。即属德相。今见相入。即是业用。曾何大殊　　　　大方广佛华严经随疏演义钞卷第十          
