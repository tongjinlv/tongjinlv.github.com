　　　　大方广佛华严经随疏演义钞卷第三十一　　　　唐清凉山大华严寺沙门澄观述　　疏。初来意等者。疏文有二。先标。后通。谓下释。通中二。一分来意直尽第七会来。二生解因中。下唯明下三品来意。于中二意。一依古德信住合明。二又正答十信下。即疏意别明唯答十信。以第二会。初十问之中脱十信问故。今三品答之不答住也。然贤首意。始教别开信位。如梁摄论云。如须陀洹见道前四位。谓燸顶忍世第一。菩萨道前四位亦尔。谓十信十住十行十回向。又彼论及佛性论。皆云地前修四种行。谓十信修信乐大乘行。十解修般若行。十行修三昧行。十回向修大悲行。如其次第即是四位故。又为除四类障正使故。即此四位。谓初除阐提不信障。二除外道我执障。三除声闻畏苦障。四除独觉舍大悲障。又信成净德因种。解成我德因种。行成乐德因种。回向成常德因种。又仁王经寄四轮王。谓铁铜银金。以上教义。故知十信亦成位也。若终教。十信但是十住。方便自无别位。谓仁王释三贤云十信十止十坚心。十信即住故。今疏不论成位不成位。皆以三品别答信问。别一会答合有问故。已如前说。疏二释名疏文二。先得名。后虽诸下释名。前中先总释。后然问有二下别释。于中三一。约论通。二分宾主。三约法理。今初问即是难。明即是答。今对彼难问故答称明。此明局在答者。而有二义。一显理为明。此明属自。二明亦已下。破闇为明。此约答他。令他明故。疏又长行下。第二约宾主问。唯属问明通问答。言使答者亡言者。如缘起甚深中问云。心性是一何以种种。若云缘令种种。何以复不相知逆遮其救使其亡言。言使答者易释者。谓问意言。既是一性何以种种。欲言种种复不相知故。答意云。由不相知能成种种。种种无性即不相知故不乖一性。即答者易释也。疏又明即法明下。第三约法理释。亦是约教义说。谓问即是教。释有往复。故明即法。明是义所摄。谓十甚深为十种法明。就此法明。又约心境。法即是境。明即是心。以智慧明照二谛法。故云法明。第四释文。疏前中以十菩萨各主一门下。疏文有三。初约十甚深。次示别理。后正释文。前中二。先列十名。然此十甚深。即迁禅师所立。今古同遵。后此十甚深下。明次第。言缘起深理总该诸法者。若染若净。染净交彻无不摄。故摄论中云。菩萨初学应先观诸法如实因缘。以成正信及正解故。疏。又此十种下。第二示别理。于中有二。一配十信。二配信德。前中亦二。先正配释。然十信心。谓一信。二进。三念。四定。五慧。六不退。七戒。八护法。九愿。十回向。配文可知。后以是圆融下。通妨难。谓有难云。信进等相释处易知。今十甚深文义兼广。何得而是十信等耶。故为此答。疏又亦摄十信之德者。信有十德。一亲近善友。二供养诸佛。三修习善根。四志求胜法。五心常柔和。六遭苦能忍。七慈悲深厚。八身心平等。九爱乐大乘。十求佛智慧。配十甚深者。一则正教甚深。近佛善友闻教法故。二即福田甚深。三即业果甚深。四即缘起甚深五即正行。六即助道。七即教化。八即一道。九即说法。十即佛境。通说佛智为所信故。既有多含故文义兼广。疏且为十甚深下。第三释文。疏妙慧通于众行者。文殊为妙慧。九首为众行。各主一门故。而问为能成。答为所成。故妙慧众行互为能所。疏。此二不二。成信中之观解者。融上二也。谓行与法不二。了法成行。行契法故。又衍法师云。一人问多。表一中解无量故。多人问一。表无量中解一故。又文殊是主。余九是伴故。文殊是总。余九是别。不是全要故略不出。疏。二显深理者。疏。文分二。先正明令始涉者便悟心性超乎大方。故云始终皆实。故起信论云下。第二引证。于中四。初至应说。是论初标文。二从所言法者谓众生心即立义分。又论云。次说立义分。摩诃衍者总说有二种。一者法。二者义。所言法者谓众生心。是心即摄一切世间法。出世间法。依于此心。显示摩诃衍义。何以故。是心真如相。即是摩诃衍体故。是心生灭因缘相。能示摩诃衍自体相用故。释曰。法通轨持。亦能显下义。故称为法。该于染净大位在因。故言谓众生心。为染净依。故摄世出世。何以故下。出摄所以。以有三大故。三大即义大位在果。今取通为缘起之本。故但引法以证真心随缘。三从依一心法有真如门及生灭门即义引解释分显示正义中文。以释前法。论云。显示正义者。依一心法有二种门。一者心真如门。二者心生灭门。是二种门皆各总摄一切法尽。是义云何。以是二门不相离故。心真如门者。即是一法界大总相法门体。所谓心性不生不灭等。次下释心生灭云。心生灭者。依如来藏有生灭心。所谓不生不灭与生灭。和合非一非异名阿赖耶识等。广如彼释。今以真如证心性一。随缘生灭而成种种。为此深理故。四从彼论依此生净信故。即结示为实。马鸣依此造论。令物生信何不信耶。疏二述问意。于中三。初正释前难二设彼救下释。业不知下。经文先出伏难。后为遮此救下。举经通释。三既离真性各无自立下。结成本难。于中二。先出所以。后方正结。今初。言各无自立者。起信云。若得无念者。则知心相生住异灭。以无念等故。而实无有始觉之异。以四相俱时而有皆无自立。本来平等同一觉故。疏。心性既一下。二正结。先以本难末。后事法既多下。以末难本。故初结云本末相违。此结有四。一本末相违约能所生。二事理直语体性。三一异唯语其相。然一有事有理。今是理一。四真妄唯语其体。然真亦通事。如佛真智等。今亦约理为真。以含义不同。故有四结。大同小异。疏。三拣定所问者。意云。此是假名法相师问。欲显法性义。非是法性师问。显法相义。故云拣定。于中三。一正拣。二遮救。三结成。疏。亦不可言下。二遮救也。即法相师救。此法性师难法相义。心性是一者。八识心王同是心故名为性一。破云生于种种即眼耳鼻舌等故非相违。亦非第八下。遮其转救。救云。若八识非一。第八赖耶此是一义故。今破云。汝第八正是一所熏心体。含多种子熏一成种种。亦非相违。心性之言下。以理正折第八。但是心相生灭非唯识性。答中既云法性示生。不言第八。无生示生明是真如随缘义耳疏。文殊下。三结成也。疏。四会相违者。此门蹑前而起。谓若依上如来藏随缘成立。则违瑜伽等文。故今会之。先叙所违。玄谈已释后答。瑜伽等下。后为会通。于中亦二。先会法相宗意。后楞伽密严下。申法性宗意。于中三。初正释。二引证。三结成。疏故密严下。第二引证。总引二经三论以成此义。初引密严自有二文。俱是第三卷阿赖耶微密品末两颂。相续中间有释。故著又言。此前更有一偈云。如来清净藏亦名无垢智。常住始终离四句言说。次即云佛说如来藏等。彼疏释云。上半定赖耶体。谓是如来藏与妄染合。名阿赖耶。更无别体。此是实教所说故引佛说。下半明会权教。谓彼守权教者。不能了如来藏作赖耶者。当知彼是恶慧之人。此是诃守权之人令归实说。次颂即如来清净藏等。彼疏释云。此颂释成前义上半法说。牒举二位下。约喻释成。谓如以金作于指环。环相虚无金体露现。故云无差别。如来藏作赖耶。赖耶相虚藏性理现。故云即是也。亦可众生迷故成阿赖耶。如来悟故成如来藏。体无有二故云无差疏。楞伽中真识现识如泥团等者。若具彼文亦复如是下云。大慧若泥团微尘异者非彼所成。而实彼成是故不异。若不异者。泥团微尘应无差别。如是转识藏识真相。若异者藏识非因。若不异者。转识灭藏识亦应灭。而自真相实不可灭。是故非自真相灭。但业相灭耳。贤首解云。此中真相是如来藏。转识是七识。藏识是梨耶。此解甚当。但喻有二法。谓泥团微尘。而合有三意少难见。此即第一经初先明识三相。次明三识。初云诸识有三种相。谓转相业相真相。释曰。此三种相通于八识。谓起心名转。八俱起故。皆有生灭故名转相。动则是业。如三细中初业相故。八识皆动尽名业相。八之真性尽名真相。是故经云诸识有三种相。则知三相通八识矣。次经辨三识云。大慧略说有三种识。广说有八种相。何等为三。谓真识现识分别事识。释曰。约不与妄合如来藏心为真识。现即第八。故下经云。譬如明镜现众色像。现识处现亦复如是明是第八。余七皆名分别事识。是则三识别为三类。现唯第八。分别唯前七。真相约佛是八出缠。约凡在第八中亦兼在余七。然泥团经文。含前二段。意明三识。而参三相之名。转识即转相之名。意是分别事识故。唯识中名七转识。藏识即是现识。此则可知真相即是真识。上二取识类别故牒识名。真相但取通八识之真。故牒相名。上经文言若异者藏识非因者。谓三若异藏识。即应不同真相及转识为因。既以转识熏故。真识随缘而成藏识则知不异。非以藏识为二识因思之。故下重案定云非自真相灭但业相灭。斯则三事备矣。谓喻中有三。一尘。二水。三泥。以水和尘泥团方立。以业熏真相。藏识便生业。以合水但水灭而尘在故。业亡而真存。经云若自真相灭者藏识则灭者。反显藏识以真妄和合而成。但其妄灭而真体不无。故下以水喻如来藏。波喻七识。合成动。海即为藏识。但波相灭。湿性不坏即斯义也。不异之义易知。言皆此义者。皆是如来藏随缘成识义也。然云自真相者。十卷但云自相。晓公释云。本觉之心不藉妄缘。性自神解名自真相。约不一义说。又随无明风作生灭时。神解之性与本不异。亦名自真相。是依不异义说。疏又彼经云。如来藏识。为无始恶习所熏。名为识藏者。上辨与七和合为藏识。今明无始无明为因。故论下文中无明为因生三细。境界为缘生六粗。此中正取无明为因生于三细。三细既属赖耶。已成识藏。即第四经文具云。大慧如来藏是善不善因。能遍兴造一切趣生。譬如伎儿变现诸趣。离我我所。不觉彼故三缘和合方便而生。外道不觉。计著作者。为无始虚伪恶习所熏名为识藏。生无明住地与七识俱。如海浪生常生不断。离无常生过。离于我论等。疏又入楞伽云下。前引楞伽与七识俱。次引楞伽为恶习熏。今则双具故复引之。大意无异。言而与无明七识共俱者。与无明俱即前第二意。与七识俱即第一意。疏又起信论云下。引于三论。初直引起信。后双引二论。今初。即二门之中生灭门初。具云心生灭者依如来藏故有生灭心。所谓不生不灭与生灭和合。非一非异名阿赖耶识。释曰。初二句标。所谓不生灭下。辩相。不生灭者。是如来藏自性清净心。因无明风动。举体随缘作生灭心。不相舍离故云和合。非谓别有生灭来与真合。此心所以生灭者。因无明生。此生灭心原从本觉而起。故有二义而无二体。故下论云。如大海水因风波动。水相风相不相舍离。乃至广说。此中动是风相。湿是水相。以水举体动故。水不离于风相。无动而非湿故。动不离于水相。心亦如是。不生灭心举体动故心不离生灭相。生灭之相无非真故。生灭不离于心相。如是名为和合。此是不生灭心与生灭合。以是随缘门故。非是生灭与不生灭合。以此不是向本真如门故。言非一非异者。真如全体动故心与生灭非异。而恒不变真性故与生灭不一。此约三细以为生灭。则第八中已含动静。若楞伽经云。七识染法为生灭。以如来藏净法。为不生灭。以此二和合为阿赖耶识。以和合故非一非异者。就粗显说。然非一非异义广如十忍品如幻忍明。又如来藏名初品已释。言不生灭等者。旦公云。性该始终体非起尽。体遍迷悟性非解惑。故云不生不灭。若不觉知能令生死不断名生。始觉能灭生死故名为灭。疏。又如达磨经颂下。双引二论。于中二。先举经偈。而云达磨经颂者。摄论第二释所知依中云。此中最初且说所知依即阿赖耶。世尊何处说阿赖耶识名阿赖耶。谓薄伽梵于阿毗达磨大乘经中说。释曰此乃通指大乘经为对法经耳。文中但举上半。下半云。由此有诸趣及涅槃证得。疏。摄论等下。第二引二论释。初即法相宗论等者。等取瑜伽杂集等。彼论释云。无始者初际无故。界者因义即种子也。是识因种。谓一切法此唯杂染非是清净。彼一切法等所依者。能任持故非因性义。所依能依性各异故。若不尔者。界声已了无假依言。故第三论云。此中闻熏习为是阿赖耶识自性。为非阿赖耶识自性。下论答云。此闻熏习随在一种所依转处。寄在异熟识中与彼和合俱转。犹如水乳。然非阿赖耶自性是彼赖耶。对治无分别智种子性故。下二句易了。明知赖耶但是生灭非真性成。疏。宝性论翻下。即法性宗论。疏中一句但是义。引彼论具足云。无始时来性。作诸法依止。依性有诸道及证涅槃果。即第四论。彼论释云。此偈明何义。无始时来性者。如经说言。诸佛如来依如来藏。说诸众生无始本际不可得知故。所言性者。如圣者胜鬘经言。世尊。如来说如来藏者。是法界藏。出世间法身藏。出世间上上藏。自性清净法身藏。自性清净如来藏故。作诸法依止者。如圣者胜鬘经言。是故如来藏。是依。是持。是住持。是建立等。次论云依性有诸道者。如圣者胜鬘经言。世尊生死者。依如来藏。世尊。有如来藏故说生死。是名善说故。及证涅槃果者。如圣者胜鬘经言。世尊。依如来藏故有生死。依如来藏故证涅槃。世尊。若无如来藏者。不得厌苦乐求涅槃。不欲涅槃不愿涅槃故。此明何义。明如来藏究竟如来法身不差别。真如体相毕竟云佛性体。于一切时。一切众生身中。皆无余尽应知。疏以此等文下。第三双结二宗。于中先正结。以上诸教皆如来藏为识体故。知心体性即如来藏。此外无法故为深也。又唯识下。引唯识文结同法性。故论云。此诸法胜义。亦即是真如。常如其性故。即唯识实性。释曰。既用真如为识实性。明知天亲亦用如来藏而成识体。但后释论之人。唯立不变。故云过归后辈。况世亲造佛性论。广用胜鬘疏。又妄心之性等者。此下一对成上二义。然有二意。一如次成上。谓妄心之性成心之性。以性相不同故。真心之性成上即性。真心即性故。二者通成。谓此之二性别名二藏。前之二性皆具二藏。但为妄覆名如来藏。直语藏体。即自性心故。此自性清净真心。不与妄合名为空藏。具恒沙德名不空藏。前明即离。此明空有故重出也。言皆平等无二者。上二即离不同。由心之性故不即。由心即性故不离。不即不离为心之性。后二即空之实为不空。即实之空为空藏。空有不二为心之性。然空有无二之性。即是不即不离之性。故但云一也。疏。五趣诸根总别报殊者。如持五戒招得人身。是总报业由于因中有嗔忍等。于人总报而有妍蚩。名别报业。唯识亦名为引满业能招第八。引异熟果。故名引业。能招第六满异熟果。名为满业。俱舍亦云。一业引一生。多业能圆满。犹如缋像。先图形状。后填众彩等。然其引业能造之思。要是第六意识所起。若其满业能造之思从五识起。疏。展转异同成多差别者。都有六十二句。谓初对是善恶为二。第二对开二成四。兼前二成六。第三对。开四成八。配前六成十四。第四对开八成十六。兼前十四成三十。第五对开十六成三十二。配前三十成六十二。此约以后添前故成六十二。克实而言但有三十二。以后开前前更无体故。如开善恶趣。各成满缺。但有其四耳。谓一善趣根满。二善趣根缺。三恶趣根满。四恶趣根缺。此四之外更无有别善恶趣故。又但若二二开之唯成三十二。若更展其四生则复成多句。谓第三对先以四生乘上四句。四四成十六句。更有胜劣乘十六。已有三十二。配六已成三十八。后后开之句数更多。第四对开成六十四。第五对开成一百二十八。若从初善恶开为六趣。则句数更多。并可思准。故云后后必带前前。展转异同成多差别。疏第三结成前。于中文二。先总显文意。后已知大意下。释文。今初。准下。诸菩萨问。皆有三段。其第三段多是直结故。次释文中。疏。一约本识者。业是心所故依于心。心是第八为根本依。从离所无能下。释不相知义。以相待门释。言离所无能者。既无所依心王。亦无能依之业。今依心有业。业从缘生故。无自性不能知心。离能无所者。离能依业则心非所依。今由业成所依。所依无性故不能知业。以各下结。谓各从缘成性。空无体相。依无力故云无用。觉首亦云无体用故。故不相知。疏。二约第六识。业是所造。心是能造者。即以第六识名心。从于积集。通相说故。谓第六识人执无明。迷真实义异熟理故。以善不善相应思造罪等三行。熏阿赖耶。能感五趣爱非爱等种种报相。但云六者。谓五识无执不能发润故。非迷理无推度故不能造业。虽造满业亦非自能。但由意引方能作故。后并皆速灭者下。明不相知。通相而言皆约无体用故。别相而言。用门不同。此用二门。一无常门故。言并皆速灭。净名弟子品云。优波离。一切法生灭不住。如幻如电。诸法不相待。乃至一念不住。诸法皆妄见故。心业皆空。下经云。众报随业生。如梦不真实。念念常灭坏。如前后亦尔。故由无常不能相知。从起时不言我起下。即无我门。约法无我明不相知。故净名问疾品云。又此病所起皆由著我。是故于我不应生著。既知病本。即除我想及众生想。当起法想。应作是念。但以众法合成此身起。唯法起。灭唯法灭。释曰。上以法遣我。次经云。又此法者各不相知。起时不言我起。灭时不言我灭。释曰。此总显我空明不相知。次经云。彼有疾菩萨为灭法想。当作是念。此法想者亦是颠倒。颠倒者。即是大患我。应离之。云何为离。谓离我我所。云何离我我所。谓离二法。云何离二法。谓不念内外诸法行于平等。云何平等。谓我等涅槃等。所以者何。我及涅槃此二皆空。以何为空。但以名字故空。如此二法无决定性。释曰。此破法显空。今但取我法不相知义。故略用二句。次下经云。得是平等无有余病。唯有空病。空病亦空。释曰。此以空空破空非今所要。因便引来成一段义毕耳。疏。第二对约得报果时难能所受等者。此释受不知报报不知受。受是能受之因。报是所受之报。此上总明。从谓受是报因下。别释。言即名言种者。唯识第八云。复次。生死相续由诸习气。然诸习气总有三种。一名言习气。二我执习气。三有支习气。名言习气者。谓有为法各别亲种。名言有二。一表义名言。即能诠义音声差别。二显境名言。即能了境心心所法。随二名言所熏成种。作有为法各别因缘。释曰。言各别亲种者。三性种异故。能诠义音声者。拣无诠声彼非名故。名是声上屈曲唯无记性。不能熏成色心等种。然因名起种。名名言种。二显境名言。即七识见分等心。非相分心。相分心者。不能显境故。此见分等实非名言。如言说名显所诠义。此心心所法能显所了境。如似彼名能诠义故。随二名言皆熏成种。二我执习气。三有支习气。并如六地。有支即是今文为业所引。能引之业故。唯识云。三有支习气。谓招三界异熟业种。有支有二。一有漏善。即是能招可爱果业。二诸不善。即是能招非爱果业。随二有支所熏成种。令异熟果善恶趣别故。论颂云。由诸业习气二取习气俱。前异熟既尽。复生余异熟。此能引业即诸业习气。此名言种即二取习气。言为业所引者即彼俱义。亲办果体即由名言。若无业种不招苦乐。如种无田终不生芽。故此名言由业引起。方受当来异熟之果苦乐之报。故六地云。业为田识为种也。疏。离报无受下。释不相知亦约相待空故。疏。三约名言因就能所依难等者。标也。即将第二对中能受名言之因。对第一对中所依本识。前以业依识难。今以种依现行难。从谓前能受报因下。释不相知义。但释受不知心。不解心不知受。故结云余义同前。若具应云所依心体。若离能依亦无所依。无所依故不能相知。疏四约因缘等者。取前第二对中所引名言及能引业。相对以明。于中初标也。次所谓下出体。后相待相夺下。释不相知。言相待者。业无识种不亲办体。识无业种不招苦乐。既互相待则各无自性。言相夺者。以业夺因。唯由业招故。因如虚空。以因夺缘则唯心为体。故业如虚空。互夺独立亦不能相知。互夺两亡无可相知。次言如不自生等者。引例以释。以缘夺因故不自生。以因夺缘故不他生。因缘合辨相待无性故不共生。互夺双亡无因岂生。以此不生类于不知居然易了。即以因为自以缘为他。合此为共离此为无因。互有尚不相知。互无岂能相知。疏。五约境智相对相见虚无难者。相即相分。见即见分。诸心心所略有二分。广说有四。如下当辨。从谓境是心变下。明不相知义。于中先约唯识能所变释。后以无境外下。约于当经互融以说。故下经云。无有智外如为智所入。亦无如外智能证于如无有少法与法同住。以举心摄境则无心外之境。举境摄心则无境外之心。以性无二相即性故。相随性融随一皆摄。上约真心。后心境虚妄。下约其妄心。真则互融。妄俱无体故。下答中云能缘所缘力种种法出生。速灭不暂停念念悉如是。即显妄无性故不相知也。然上五对初及第四唯约因中。第二一对因果对辨。第三一对心含因果。第五一对义通因果。修因二取即名言等故。唯识论释二取中。总有四义。一者相见。二者名色。三者王所。四者本末。末即六识异熟。本即第八异熟。四种二取皆能熏发。亲能生彼本识上功能。名二取习气。所变心境即通因果也。又能变之心是因。所变之境是果。心托境生。俱通因果。疏。第二别观者。上云通观。五对之中一一通前善恶趣等五对本难。今即以斯五对。别对前五而前后钩锁。但有四重细寻可见。疏。以初二对结趣善恶者标也。次云趣善恶者。正由业熏是第一对。业不知心心不知业此对为因。次云受总报故即第二对。受不知报报不知受。初。对为因受第二对报。总报即是趣善恶故。疏二复以第二及第三对结受生同异者。钩取前二对中第二对。即重明受不知报报不知受。受即名言种故云初对。以名言种对所生处。谓亦由识种往所生处故。初地云。于三界田中复生苦芽。次对以名言种对能依本识者。即心不知受受不知心。受即名言种。心即能依本识者。依名言种招现行识故。识为能依则此心言通因及果。上约因中本识故为所依。今约果中故为能依。疏三复以第三及第四对。结苦乐不同及端正丑陋者。即通以此二对。双结前二对。言初对观现受时者。即心不知受受不知心对。谓亦由受因受苦乐体及妍媸故。若无识种本识。此二亦无所依。次对观苦乐因及彼妍媸。皆由缘令异者。即因不知缘缘不知因。谓损益下。别示二对之相。由损他业感于苦报。由益他业感于乐报。以嗔恚业感于丑陋。由忍辱业感于端正。此中言因詺缘为因。此中言果是别报果。疏四复以第四及第五对。结诸根满缺者。此上总明。从亦由满业下。别说其相。满业即第四对。因不知缘缘不知因。缘即是业。唯取满业。由损他眼耳成盲聋等。由益他六根等成六处满足。次云又由内根有满缺故。于分别位了境不同者。即第五对。智不知境境不知智。谓智于境有信进念定慧之满足。则受果中亦具五根明利胜上。若智于境信等随阙。或非深厚则得果时五根随缺。或成下品。疏并皆无性下。上别释中。但出能对所对二种法体。今则总明不相知义。在文易了。意云并各相依从缘无性。何有能所熏等而能相知。既不相知。谁令种种。此但约第一直问意结。亦应带疑云。为是种种为是一性。结成难云。一性随于种种则失真谛。种种随于一性则失俗谛。一性即不相知。亦应结云种种随不相知则失俗谛。不相知随于种种则失真谛等。第二觉首答。疏今初。意云。特由从缘种种故不相知下。疏文有三。初总显偈意。二即此偈上半下别示义理。三言诸法下。委释经文。二中亦三。初以因明立量示。二以缘起相由示。三结示缘起深旨。今初。悬指后四。以为同喻。则此偈中但有宗因可知。疏。若以缘起相由门下释者。第二缘起相由示。然缘起相由。具力无力。及有体无体。今显不相知理。但明无力无体。又因中亦有无体义。今取义便。因缘相假但明无力。谓因假缘故因无力。缘假因。故缘无力。果上亦有无力义。今取义显。但明无体。谓全揽因成缘成无性。故云含虚无体。下四喻中皆有无体用义。故指下明。疏。是故虚妄缘起下。第三结示缘起深旨。然此正结缘起相由明。兼结上因明立量。以立量中亦说不相知为宗故。即三义中初义。言现文但有初后二意者。全取一偈即是初。意唯取不相知言。即是后意其第二意。至后五偈答本难。中方用斯义。疏言诸法者下。第三委释经文。言果从因生等者。上取义便。但因无力说果无体。今欲尽理故具举之。则上句诸法通于因果。于中先以因缘门。明因果俱无体。从因无性故何有感果之用。下以上无体释成因果无用。体尚不立用安得存。从又互相待下。以相待门明无体用。先明因果无用故云无力。后以他为自。下明因果无体。既全揽他故无自体。疏今初喻中下。疏文有四。一释喻。二释法。三对问会通。四傍显水义。初中三重。即为三别。初唯流中文有六段。一标章。二别示不相知相。三结示正理。四引他证成。五别释前后二字。六简定不相知理。今初可知。然此偈文晋经。云譬如驶水流水流无绝已。二俱不相知。诸法亦如是。今文小异。义旨无违疏。然此流注下。第二别示不相知相。谓欲显不相知理。故寄前后流异。成其十门。若不说前后之流。将何不相知耶。一河之水不出前后。则千里九曲皆悉无性不相知矣。然虽十义本唯二流。成两重能所。前流望引为能。望排为所。后流望排为能。望引为所。以斯四义相参成十。初及第三以为所故无性无知。二四两门约不相到。五六二门约无二体。以后流是能排即所引故。前流是所排即能引故。七八约缘成故无二。谓七中能排是后。所排是前。言亦无二者。要有所排方有能排。此二相成故亦无二。八约能引亦然。九十约不俱故无知者。然其能排是后。能引是前。而言不得俱者。后为能排。前须为所排。不得即此名为能引。义门别故名为不俱。第十句例此。前流为所排时。后流须为能排。不得为所引故云不俱。疏。是则前后下。第三结示正理。疏。肇公下。第四引他证成。则物不迁论。然其相连总有四句。论云。既无往返之微眹有何物而可动乎。然则旋岚偃岳而常静。江河竞注而不流。野马飘鼓而不动。日月历天而不周。复何怪哉。今四喻中但用水风彼无火地。疏。然上云前后下。第五别释前后二字。一生灭前后者。此即竖说。如壮与老。谓此流水刹那生。前刹那灭后刹那生。二此彼前后者。犹如二人同行狭径。后人排前前人引后。此即横说。分分之水皆有前后。乃至毫滴亦有前毫后毫。故聚众多皆成流注则无性矣。疏。小乘亦说下。第六拣定不相知理。文中二。先举小乘。后而不知下。举大异小。小乘即俱舍论业品中。释身表许别形。非行动为体。以诸有为法有刹那尽故。论文初句论主标有宗义。下三句破正量部。以正量部谓以动身为身表体。故论破之。然正量部心心所法则有刹那。此之动色无有刹那。今论主明诸有为法皆有刹那。何以知有后有尽故。既后有尽知前有灭。故论云。若此处生即此处灭。无容从此转至余方。释曰。此生此灭不至余方同不迁义。而有法体是生是灭故非大乘。大乘之法。缘生无性。生即不生。灭即不灭。故迁即不迁。则其理悬隔。然肇公论则含二意。显文所明多同前义。故云。伤夫人情之惑久矣。目对真而莫觉。既知往物而不来。而谓今物而可往。往物既不来。今物何所往。何则求向物于向。于向未尝无。责向物于今。于今未尝有。于今未尝有。以明物不来。于向未尝无。故知物不去。覆而求今。今亦不往。是谓昔物自在昔。不从今以至昔。今物自在今。不从昔以至今。故仲尼曰。回也。见新交臂非故。如此则物不相往来明矣。既无往返之微眹。有何物而可动乎。即云然则旋岚等。下文又云。若古不至今。今亦不至古。事各性住于一世。有何物而可去来。释曰。观肇公意既以物各性住而为不迁。则滥小乘无容从此转至余方。下论云。故谈真有不迁之称。导物有流动之说。此则以真谛为不迁。而不显真谛之相。若但用于物各性住为真谛相。宁非性空无可迁也。不真空义。方显性空义。约俗谛为不迁耳。疏。二法中下。第二释法。文中三。初总。次初中下别。后正由此义下结。妄法有即非有。是初义。隐即非隐。是第二义。以正为事隐之时。而有所依故。以非隐为隐即第三义。理常现故。疏。此上三意下。第三对问会通。言思之者以易见故。若具说者。第一妄法有而非有。答前直问既有种种。何缘不相知。谓种种是妄。有体即非有故不相知。二答怀疑为是种种为不相知。故今答云能依妄法依所依真。妄常种种。真常无知故。三答结成难者。即妄即真故。种种不乖不相知也。疏。何故以水喻真心下。第四傍显水义可知。疏。第二依火中者。下之三喻文势稍略。随其三义便以法合。今初。唯焰喻中二义。一明后不知前。二明前不知后。二妄法亦尔下。法合于中先总。后谓已灭下别。然法喻俱用生灭门释。而有小异。喻中用前念灭后念生释。今法。合中亦用前灭后生。正合前焰后焰兼三时门。今初已灭者。前念也。未生者。后念也。故此二念一向无物。生已则灭者。前后二念皆即生即灭。并皆缘生故言无体。体无实故。言兼三时门者。谓一念之上即有三时。已灭为已生。未生为未生。生已即灭是生时。故净名云。若过去生过去生已灭。若未来生未来生未至。若现在生现在生无住。经云。比丘汝今即时亦生亦老亦灭。故三时无体无可相知也。疏。斯则流金烁石而不热者。即庄子中意说。于至人大水稽天而不溺。大旱金石流火山燋而不热。然其本意。非是水不能溺火不能烧。意云。乘时处顺不以水火而为患也。亦不横为其所烧溺也。正同今意烧而不烧。但彼约顺时。此约无性。理悬隔矣。疏。二依所依者。亦先喻。后合。然与水喻释有影略。水喻以水为所依。今以焰无体用而为所依。若例前流依于水者。应以火为所依。火是热性身所触故。焰是色动有形显故。若依此释应云前焰后焰皆依于火。以无性故无相知。是则依水依火。明二空所显不空真理以为所依。若无体用为所依者。则显依他无性即是圆成。二空真理以为所依。显义无方故有影略。下唯所依亦准斯释。又若例后风喻。风依物动。则火依薪有。薪为可然。火是能然。故以然因可然。则然无体。可然因然。则可然无体。则以无性可然而为所依。疏。是则无妄法之有下。结上三义也。然有无有二。一定性有无。二真空妙有。今无妄法之有。则无定性之有。则非断无矣。有妄法之无是真空之无。便为妙有。是故若举妄取真则妄有真空。如三论说。若真妄对辨则妄空真有。如涅槃明。遂令缘起之相下。覆成上义。上句成无妄法之有。下句成有妄法之无。相无不尽是初门。理无不现是第三门。合上二句为第二门。疏。上三义中。下第三对问会通。唯焰无性故不相知。答直问也。能依种种所依无二。答怀疑也。即事同真故不相违。答设难也。在义易了故云准知。若贤首意。问者据其初义。答者用其后二亦是一理。是则初义。两家共用下当重明。疏。第三依风有动作喻。有标释结而无对问。即以水树等而为所依。余大同前。但云斯则旋岚偃岳而常静者。即肇公言。亦云随岚。皆梵音轻重。即兴云之风北方风也。亦是坏劫时风。是故妄法下结。文有两对。具上三门。妄法全尽而不灭者。单取妄法全尽是初门。将上而不灭对下真性全隐为第二门。以不灭为能依。全隐为所依故。下句中而恒露现即第三门。疏。第四依地有任持者。有标释结。二中三义。初义立名与前小异。前云一唯流唯焰唯动。今初云地界因依。即喻势小异。言一约自类者。犹如累墼。余并可知。言斯则厚载万物而不仁者。不恃仁德也。老子云。天地不仁以万物为刍狗。经云。譬如大地荷四重任。而无疲厌也。次肇公下。亦不迁论。末总结云。然则乾坤倒覆无谓不静。洪流滔天无谓其动。苟能契神于即物。斯不远而可知矣。坤即是地故得引之。疏。二约异类者。即出现品四轮相依喻。然其合文与此不同。今但借其四轮用耳。疏。余义同前者。第三总结例也。然余义有二。一者结前三门应云一。妄无不尽是初门。理无不现是第三。合二为第二。二三合在第三。唯所依中故。故云余义。二者对上三问以为余义。疏。第二别对诸不相知等者。上之四喻通喻五对不相知义。今则别对。言及别通前难者。即往善趣等五对难也。疏。初水流喻前二对者。即业不知心。心不知业。受不知报。报不知受。答趣善恶者。上云心性是一。云何见往善趣恶趣。答云善趣恶趣。即是总报。由业熏心受所受报。如水漂流。言流转体者。体即赖耶。故唯识云。恒转如瀑流。释论云。如瀑流水非断非常。相续长时有所漂溺。此识亦尔。从无始来。刹那刹那果生因灭。果生故非断。因灭故非常。漂溺有情令不出离。亦如起信云。如大海水因风波动。楞伽云。藏识海常住境界风所动等。二地经云。一切众生为大瀑水波浪所没等。其文非一。疏。二大火喻。第二三对者。此亦钩锁。第二对前已用竟。今复喻之。谓受不知报。报不知受。及心不知受。受不知心。答前诸根受生者。答前二难。由前问云心性是一何以见有诸根满缺及受生同异故。今答云。诸根满缺受生同异皆由识种。受所受报亦依于心。如火依薪。疏。此以长风等者。唯喻一对。谓因不知缘。缘不知因。答前好丑者。谓前问云心性是一云何见有端正丑陋。故今答云。今所受报有妍媸者。皆由业缘异令报好丑。如风东西令物偃仰。相各不同。疏。答苦乐者。喻不相知则同于风。答前苦乐则不同风。谓上问言心性是一云何见有受苦受乐。故今答云善因乐果。恶业苦报。苦乐多种。如地轻重。言又喻前境智者。前以风地二喻。同喻因缘一不相知。今一地喻喻二不相知。答前诸根者。以诸根有二义。一约眼等诸根。则火喻已答二信等诸根。今地喻已答地虽是一随种生芽。心性虽一随根成异故。故信进等各各不同。第二五偈答前设难。疏。今初。前问有三下。即先明大意。于中二。第一总彰偈意。第二通明缘起之义。前中疏然此四因下。上别明。此下融会。言诸宗者。上四因中。初一通性相二宗。二即法相宗。三即无相宗。四即法性宗。据其实义。四因不缺。方成缘起甚深之趣。随情执见则乖圣旨。如盲摸象不全见象然不离象。盲不识乳则一向夺之。今盲摸象则乃是分夺。取其不离并顺圣教。此喻即涅槃第三十二。南经三十。答师子吼。众生若有佛性。不须修道自得菩提。答意云。众生有者定当得故。后举此喻云。善男子。譬如有王告一大臣。汝牵一象以示众盲。尔时大臣受王敕已。多集众盲以象示之。时彼众盲各以手触。大臣即还而白王言。臣已示竟。尔时大王即呼众盲各各问言。汝见象耶。众盲各言。我已得见。王言象为何类。其触牙者即言。象形如芦菔根。其触耳者言。象如箕。其触头者言。象如石。其触鼻者言。象如杵。其触脚者言。象如木臼。其触脊者言。象如床其触腹者言。象如瓮。其触尾者言。象如蛇。善男子。彼众盲不说象体。亦非不说。若是众相悉非象者。离是之外更无有象。善男子。王喻如来正遍知也。臣喻方等大涅槃经。象喻佛性。盲喻一切无明众生。是诸众生闻佛说已。或作是言。色是佛性等。释曰。彼经喻意。明一切众生虽有佛性见不明了互执不同。然非全离。所执之法皆佛性故。而非全见。今借此喻以况圣教深旨。总喻于象。诸宗异见如盲所触。并合圣理故云不离。然非圆了故云非是说象。故胁尊者云。依之修行无不获益。言受一非余斯为偏见者。言象如箕不信如臼。斯为大迷。但信诸识不信无性。真如随缘故为偏见。离世间品云。受一非余魔所摄持　　　　大方广佛华严经随疏演义钞卷第三十一　　　　大方广佛华严经随疏演义钞卷第三十二　　　　唐清凉山大华严寺沙门澄观述　　疏。由无方有下。上辩不相乖。今明相成。然事理相望略有三义。一相违义。二不相碍义。三相作义。今用后二。其第一义是问家所用疏。是以缘起之法下。第二通明缘起之义。于中四。一总明。二开义。三融合。四别释性义。初中二。先立义配经。后是以无性缘生故空下。会归中道。今初。就四义中二义是空有之义。谓缘生故有是有义。无性故空是空义。二义是空有所以。谓无性故有是有所以。缘生故空是空所以。所以即是因缘。谓何以无性得成空义。释云。由从缘生所以无性。是故缘生无性是空之所以也。何以缘生得为有义。释云。特由无定性故方始从缘而成幻有。是故无性是有所以。故中论四谛品云。若人不知空。不知空因缘及不知空义。是故自生恼。如不善咒术。不善捉毒蛇。若将四句总望空有则皆名所以。故云缘生故名有。缘生故名空。无性故名有。无性故名空。良以诸法起必从缘。从缘有故必无自性。由无性故所以从缘。缘有性无更无二法。而约幻有万类差殊故名俗谛。无性一味故名真谛。又所以四句唯第三句引证成者。无性故有。理难显故。若具证者。一缘生故有者。法华云。但以因缘有。从颠倒生故说。净名云。以因缘故诸法生。中论云。未曾有一法不从因缘生等。皆因缘故有义也。二缘生故空者。经云。因缘所生无有生。论云。若法从缘生是则无自性。若无自性者。云何有是法。三中。言以有空义故一切法得成者。亦四谛品文。由前诸品以空遣有。小乘便为菩萨立过云。若一切法空无生无灭者。如是则无有四圣谛之法。菩萨反答云。若一切不空无生无灭者。如是则无有四圣谛之法。谓小乘以空故无四谛。菩萨以不空故则无四谛。若有空义四谛方成故。有偈云。以有空义故。一切法得成。若无空义者。一切则不成。即无性故有也。疏。经云从无住本立一切法者。前已引竟。今当重引。即净名第二。推善不善之本。故经云。善不善孰为本。答曰。身为本。又问身孰为本。答曰。欲贪为本。又问欲贪孰为本。答曰。虚妄分别为本。又问虚妄分别孰为本。答曰。颠倒想为本。又问颠倒想孰为本。答曰。无住为本。又问无住孰为本。答曰。无住则无本。文殊师利从无住本立一切法。睿公释云。无住则实相异名。实相即是性空异名。故从无性有一切法。余如别说。四中应引净名云。以何为空。但以名字故空。如是二法无决定性。经云。法性本空寂。无取亦无见。又云。一切法无性是则佛真体。八地云。无性为性。中论始末皆明无性以显真空。疏。是以无性缘生故空下。第二会中道意。明此中空有皆是中道。文中三。初拣非显正。二立中道义。三结成中道。初中无性缘生故空者。双牒前四句中两种空也。此二种空并离断见之无。断见之无定无。定无则著断。今缘生故空非是定无。无性故空亦非定无。定无者一向无物。如龟毛兔角。今但从缘无性故非定无。此上拣非为真空也。二显是。言无性缘生故有者。亦双牒前之二有。并非常见之有。常见之有是定性有。今从缘有非定性有。况由无性有。岂定有耶。亦是上拣非是幻有也。显是幻有者。从缘无性如幻化人。非无幻化人幻化人非真。故云幻有。亦名妙有。以非有为有故名妙有。然断常见既由有无。则有无见即断常见。疏。何重牒。此有深意。断常二见多是邪宗。即五利使。边见所摄。其有无见通涉正法取空有相未能契理为有无见。此有无见究竟远离唯大菩萨。故净名云。说法不有亦不无。以因缘故诸法生。有无二边无复余习。下经善友历事诸佛已证法门。尚云犹于诸法中无而计为有等。疏。幻有即是不有有下。第二立中道义。此中有三中道。一幻有上自为中道。谓有与不有此二无碍故为中道。故云有是不有有。言不有者。举体全空无所有故。重言有者。亦名非不有。谓不待破差别相故。故大品云。诸法无所有如是有故。非有非不有名为中道。是幻有义。二言真空是不空空者。即真空上以明中道。谓不空与空无障碍故。言不空者。以空无空相故。重言空者。亦名非不空。谓余一切相无不尽故。是故非空非不空名为中道。是真空义。经云。空不空不可说名为真空。中论云。无性法亦无。一切法空故。重言不空。空故名不真空。不有有故名非实有者。傍会异义意不殊前。即通会肇公不真空论。康公云万法不真故空。不得肇意。达公云。不迁当俗。俗则不生。不真为真。真但名说。却得肇意。此中真空非是前文对妙有之真空。此中真空是所破病人。谓真谛一向无物为真空义。是故肇公以不不之云不一向是无物。故云不真空。谓即万有之无性名为真谛。何曾一向是空。故云不真空也。此不真空即前真空。不有有故名非实有者。对上不真空故为此拣。真空实有并是二边。不真非实即为正理。疏。非空非有是中道义者。即第三结成中道。然其正意。合前真空二义总名非空。合前幻有二义皆名非有。空有不二故为中道。又以幻有为非空。以真空为非有皆中道义。实则上空有之上有二中道。兼此为三。下融会中更当广说。上来即第一门总名竟。疏。又开此空有下。第二开义别释。于中有二。先正开。二文殊各以下。结示问答。今初。一真空必尽幻有是相害义。亦法界观中真理夺事门。以事揽理成。遂令事相无不皆尽。唯一真理平等显现。以离真理外无片事可得故。如水夺波波无不尽。般若中云。是故空中无色无受想行识等。二真空必成幻有者。是相作义及无碍义。亦法界观中依理成事门。谓事无别体要因真理而得成立。以诸缘起皆无自性故。由无性理事方成故。如波揽水而成立故。亦是依如来藏得有诸法。故大品云。若诸法不空则无道无果。中论云。以有空义故一切法得成。疏。一幻有必覆真空者。即相违义。亦法界观中事能隐理门。谓真理随缘成诸事法。然此事法既违于理。遂令事显理不现也。以离事外无有理故。如波夺水水无不隐。是则色中无空相也。二幻有必不碍真空。是不相碍义。亦相作义。亦法界观中事能显理门。谓由事揽理故。则事虚而理实。以事虚故全事中之理挺然露现。由如波相虚令水体露现。故论云。若法从缘生是则无自性。然上真空二义。第二义中以相作摄无碍义。今幻有第二义中。乃以不相碍摄相作。其故何耶。理实空有。第二义中皆含相作及无碍义。而影略者。事依理成故前有相作。理非事造故今无相作。而上三义中言空有相作者。但约事法能显理故名作理耳。然此四义亦即是前缘生故空等四义也。一真空必尽幻有。是无性故空义。二必成幻有。是无性故有义。三幻有必覆真空。是缘生故有义。四必不碍真空。是缘生故空义。前四总明空有所以。今四正说空有之相。疏。然此二不二下。第三融合。于中二。先正明。后结叹。前中即合前四义。须知四义两处名异。上真空必尽幻有是真空上空义。二必成幻有是真空上不空义。三幻有必覆真空是幻有上有义。四必不碍真空是幻有上非有义。又须知有非有空非空各有二义。一有上二义者。一是不坏有相义。二是遮断灭义。则詺有为非不有。二非有上二义者。一离有相义。二即是空义。三空上二义者。一不坏性义。二遮定有义。故铭空为非不空。四非空上二义者。一离空相义。二即是有义。已知名义。今疏融合乃有五重。为五种中道。一云。谓有非有无二。为一幻有者。此是有上二义自合。然取有上不坏相义。非有上离有相义。故合为一幻有。是俗谛中道。疏。空非空无二为一真空者。则空上二义自合。然取空上不坏性义。非空上离空相义。故合为一真空。为真谛中道。前一为即相无相之中道。此一为即性无性之中道。亦存泯无二义。疏。又非空与有无二为一幻有者。上一对空有自合。此下一对空有四义交络而合。今此第三。即取真空上非空义。及幻有上有义。二义相顺明其不二。然是非空上取即是有义。有上取遮断灭义。故得共成幻有。为非空非不有。存泯无碍之中道。疏。空与非有无二为一真空者。即第四取真空上空义。幻有上非有义。二义相顺明其不二。然是空上遮定有义。非有上即是空义。故二相顺得成真空。为非有非不空存泯无碍之中道。三是存俗泯真。此是存真泯俗。又三是空彻于有。今是有彻于空。皆二谛交彻。疏。又幻有与真空无二。为一味法界者。即第五总合前四令其不二。然上各合交彻。并不出于真空幻有。故今合之为一味法界。为二谛俱融之中道。然三四虽融二谛。而空有别融。今此即空有无碍。即是非空非有无碍。举一全收。若以真同俗唯一幻有。融俗同真唯一真空。空有无二为双照之中道。非空非有无二为双遮之中道。遮照一时存泯无碍故。疏。第二结叹。云离相离性无障无碍无分别法门者。以幻有为相。真空为性。又空有皆相。非空非有为性。又别显为相总融为性。今互夺双融。并皆离也。无分别法。但约智说。唯无分别智方究其源矣。其无障无碍通于境智。谓上之五重多约境说。心智契合即为五观。五境既融。五观亦融。以俱融之智契无碍之境。则心境无碍。心中有无尽之境。境上有无碍之心。故要亡言方合斯理。总为缘起甚深之相。余义如玄中已明。疏。复次性有二义下。第四别释性义。于中有四。一顺释。二反成。三结归中道。四结劝修学。今初。文有四节。一双标二门。二以有义故。说二空所显下。释空有义。三以有义故说于不变下。即将初门释变不变。四此二不二下。双融不变随缘二门。就第三释变不变中。云何以有义说于不变。既以二空所显真如。则湛然常存体无变易。云何以空义故说于随缘。由依他无性即是空义。要在缘中方显空理。故知随缘四中。上来旦随一义以收二宗。以法相宗唯不变故。无相宗中唯性空故。故。须第四双融二门具足无碍。方顺圆融。法性宗意。二义既即空即有。亦即随缘。即是不变故。空性即有性不变故。能随缘则有性即是空性。若非实有将何随缘而成诸法。如本无水将何随风而成波浪。疏。若唯不变下。第二反成。若唯不变性何预法者。即性如虚空。法如星象。虚空不为星象之性。真如何得为诸法之性。则性与法异何相干耶。若但随缘岂称真性者。缘有生灭则非真故。疏。随其流处下。借涅槃经以成二义。随流有异是随缘义。本味停留是不变义。即第七经。南经第八。如来性品答迦叶问显性是常。经云复次善男子。譬如雪山有一味药。名曰药味。其味极甜。在深丛下人无能见。有人闻香即知其地当有是药。过去往世有转轮王。于彼雪山为此药故。在在处处造作木筒以接是药。是药熟时从地流出。集木筒中。其味真正。王既没已其后是药。或酢或咸。或甜或苦。或辛或淡。如是一味随其流处有种种异。是药真味停留在山。犹如满月。凡人薄福虽以掘凿加功苦至而不能得。复有圣王出现于世。以福因缘即得是药真正之味。善男子。如来秘藏其味亦尔。为诸烦恼丛林所覆。无明众生不能得见一味药者。譬如佛性。以烦恼故出种种味。所谓地狱畜生饿鬼天人。男女非男非女。刹利婆罗门毗舍首陀。佛性雄猛难可毁坏。是故无有能杀害者。若有杀者则断佛性。如是佛性终不可断。若可断者无有是处。如我性者。则是如来秘密之藏。如是秘藏一切无能毁坏烧灭。虽不可坏然不可见。若得成就阿耨多罗三藐三菩提。尔乃证知。以是因缘无能杀者。释曰。以法对喻。文亦易见。然彼如来秘藏佛性。以合一味。即是此中如来藏性不变随缘二义分明。但雪山喻经。其过去王喻过去佛。复有圣王即是合中。若得菩提。余并可知。疏。又若性离于法下。覆成上义。上云性何预法。即是离义即成断灭者。性离于法非即法空故性成断。言法离于性本无今有者。性出自古此为本有。法既离性故本无今有。本无今有有何过耶。则虚空中本无众生常出众生。若尔法即于性应非本无今有。何以论云从无之有曰生。自有还无称灭。释曰。缘会事显则是本无今有。无始众生不可得。言本无今有。况涅槃云本无今有本有今无三世有法无有是处。上半约相。下半约性。既相与性不得相离。则本无之法非全本无。今有之法非全新有。是故下云三世有法无有是处。此偈广义已见初品。疏。又法若即性性常应常者。然常无常非即非离。此以不即难其大即。性若即法法灭应灭者。谓水若即波波灭水灭。今但波灭而水不灭。则法若灭时而性不灭。即非全即也。故大品中。佛问须菩提。心若生时为即性不。答言即性。此心灭不。答云生法必灭。佛言真性灭不。答云不灭。佛言此处可思议不。答云不可思议。即斯义矣。疏。故二相成下。第三结归中道。略有三重。上非即非离为中道。由此故成非断非常非有非无。亦应言非变非不变也。疏。苟得会下。第四结劝修学。使无偏执。上已明大意。次正释文。疏。初答何因种种此有二意者标也。谓此一偈具四因中。第二八识熏习。第三由无定性。疏。一以八识下。别识第二因。疏。次句心是本识集起义故等者。成唯识第五云。云何应知此第七八识。离眼等识别有体耶。述曰。以小乘谓此但是第六入过去故。故为此问。论云。圣教正理为定量故。谓薄伽梵处处经中说心意识三种别义。集起名心。思量名意。了别名识。是三别义。述曰。此上总解。谓小乘。谓未来名心。过去名意。现在是识等。种种分别。然无别体。今显经证论。如是三义虽通八识。而随胜显第八名心。集诸法种起诸法故。第七名意。缘藏识等。恒审思量为我等故。余六名识。于六别境粗动间断了别转故。释曰。谓为一切现行所熏。是集诸法种。现法为依。种子为因。能生一切法故云起诸法。言缘藏识等者。因中有漏唯缘我境。因中无漏缘于第八及缘真如。果上许缘一切法故论云等也。言粗动等者。易了名粗。转易名动。不续名间。各有所缘故得别名。论如入楞伽第九伽陀中说。藏识说名心。思量性名意。能了诸境相是说名为识。疏。此从别义下。显通别之义。瑜伽六十三亦但有别名大同唯识。已下更无别释。通则八识下。通出八识皆得三名之相。说者应云。若以集起以解心第八独名心。若积集以解心八识皆名心。若思量以解意第七独名意。若以等无间以解意。八识皆名意。若以了别别境以解识。前六独名识。谓了差别六尘境故。若以了别以解识八识皆名识。即别识之义其义善成。唯识第一等者。云了别别境及粗显境唯前六故。对此六尘说六识故即斯义也。通别之名。居然易了。疏。诸情根者。通于八识类非一故者。八识皆有根义已成非一。况就八中复有二类。前五依色后三依心。三依心中复有单双互依之异。若具说者复有多少不同。故唯识第四云。诸心心所皆有三依。一因缘依。谓自种子诸有为法皆托此依。离自因缘必不生故。二增上缘依。谓内六处诸心心所。皆托此依离俱有根必不转故。三等无间依。谓缘前灭意。诸心心所皆托此依。离开导根必不起故。释曰。根识同时名俱有也。前灭识等犹能开避导引后生名开导也。然此三依。言生转起别相云何。生约依种办体而生。转约随顺与力令转。起约由前开路令后得起。然其八识说俱有依四师不同。今但用第四护法。护法广破前义。故唯识结云。由此五识俱有所依定有四种。谓五色根六七八识。随阙一种必不转故。同境分别染净根本所依别故。释曰。同境即五色根根识共同缘一境故。分别是第六。分别差别故。染净是第七。依此能起染净识等故。根本是第八。若离第八余不立故。论曰。圣教唯说依五根者以不共故。又必同境近相顺故。释曰。此会违也。谓对法第一但言眼识依色根。会云不共者。眼根但为眼识依故非余识依。余四亦然。六七八识通余识依。又必同境者。根必与识同缘境故。又近相顺者。六七等识即是远。是故五识定有四依。论曰。第六意识俱有所依唯有二种。谓七八识。随阙一种必不转故。虽五识俱取境明了。而不定有故非所依。圣教唯说依第七者。染净依故。同转识摄。近相顺故。释曰。论中有三。初正明。次虽五识下通外问。谓有问云。意识得五缘境明了。何不亦用五识为依。故答云不定有故。意识不得五识之时。能独缘故。后圣教唯说依第七下。会通余教亦是对法。通亦有三。初明是彼染净根故。二者六七同是转识故。三多引意识起染污执故名相顺。论第七意识俱有所依但有一种。谓第八识藏识。若无定不转。故如伽陀说。阿赖耶为依故有末那转。依止心及意余转识得生。阿赖耶识俱有所依亦唯一种。谓第七识依识若无定不转故。论说藏识恒与末那俱时转故。又说藏识恒依染污。此即末那。释曰。上引伽陀即楞伽经。上引论即瑜伽论。然上所引唯识说识差别不同。故今疏云种类非一。而顺诸圣教。从多而说。故于五中取不共依。六取染污故各举其一。余义含在类非一中。及次疏文重明七八二识中摄。既七为染污根则与前六为染净依。八为通依。即与前七为根本依矣。言染污根者。第四论云。此意任运恒缘藏识。与四根本烦恼相应。其四者何。谓我痴我见并我慢我爱。是名四种。我痴者。谓即无明。愚于我相迷无我理故名我痴。我见者。谓我执。于非我法妄计为我。故名我见。我慢者。谓踞傲。恃所执我令心高举。故名我慢。我爱者。谓我贪。于所执我深生耽著。故名我爱。并我慢爱有见慢俱。遮余部师不相应义。彼疏释云。余部即萨婆多。见爱慢三不得俱起故。论云此四常起扰浊内心。令外转识恒成杂染。有情由此生死轮回。不能出离故名烦恼。释曰。即由四惑常俱等故名染污根。下论文中往往皆詺为染污意。疏。第八又为诸识通依者。即根本依也。言诸识者。识不一故。唯七识心所等法皆依此故。直就第七名染污根。若为六依则通染净故云为染净依。疏。以上八识为能所熏展转为因常流转等者。释第三句也。前七为能熏第八为所熏。故通云八识为能所熏。七熏八种七是八因。八含七种八是七因。故云展转。又依种起现现复持种故展转无穷。然此能熏所熏通性相宗。先依法相宗说。唯识第二广显其义。论云依何等义立熏习名(问也)所熏能熏各有四义。令种生长故名熏习(此总答也)何等名为所熏四义(别征)一坚住性。若法始终一类相续。能持习气乃是所熏。此遮转识及风声寻。性不坚住故非所熏。释曰。转识谓七转识。兼含心所。若许七识能持种者。初地已破四惑应失一切有漏种子。已转七识成平等性。犹有有漏种者。明是八识能持。言风声等者。此拣根尘。以间断相显故偏语之。理实等字等取根尘及法处所摄色等。一切皆拣。至无色界即无色故。入灭定等心亦无故名不坚住。论云。二无记性若法平等无所违逆。能容习气乃是所熏。此遮善染势力强盛无所容纳故非所熏。由此如来第八净识唯带旧种非新受熏。释曰。善染如沉麝韭蒜等故不受熏。无记如素帛故能受熏。佛第八识以极善故亦非所熏。唯于因中曾所熏故带彼旧种。论曰。三可熏性。若法自在性非坚密能受习气乃是所熏。此遮心所及无为法。依他坚密故非所熏。释曰。第八心王得自在故。自在故可是所熏。第八同时五种心所体非自在故非所熏。无为之法体。又坚密如金石等。故非所熏。论曰。四与能熏共和合性。若与能熏同时同处。不即不离乃是所熏。此遮他身刹那前后无和合义故非所熏。释曰。他身即上同处。无有。以他身识为我所熏故。刹那前后即上同时。拣于经部前念之识熏后念。故论唯异熟识具斯四义。可是所熏非心所等。释曰。此总结也。非心所者。即第八同时心所。等取所余。如上所拣。论曰。何等名为能熏四义。释曰征也。论曰。一有生灭。若法非常。能有作用生长习气乃是能熏。此遮无为前后不变无生长用故非能熏。二有胜用。若有生灭势力增盛。能引习气乃是能熏。此遮异熟心心所等。势力羸劣故非能熏。释曰。胜用有二。一能缘胜用。即拣诸色为相分熏非能缘熏。二强盛胜用。谓不任运起。即拣别类异熟心等有缘虑用无强盛用。为相分熏非能缘熏。由斯色等有强盛用无能缘用。异熟心等有能缘用无盛强用。诸不相应法二用俱无。皆非能熏。论曰。三有增减。若有胜用可增可减。摄植习气乃是能熏。此遮佛果圆满善法无增无减故非能熏。彼若能熏便非圆满。前后佛果应有胜劣。释曰。有增减者第七末那。至无漏位亦有增减。唯除佛果。言有胜劣者。前佛应胜以熏无漏种子多故。论曰四与所熏和合而转。若与所熏同时同处不即不离乃是能熏。此遮他身刹那前后无和合义故非能熏。释曰。此第四义大同所熏。上二皆云共和合者。和合即是相应异名。论曰。唯七转识及彼心所有胜势用。而有增减者具此四义。可是能熏。释曰。上结能熏。论云。如是能熏与所熏识。俱生俱灭熏习义成。令所熏中种子生长。如熏苣胜容名熏习。上来皆是法相宗意。下经数数有熏习义。莫厌文繁。第二法性宗者。上法相宗所熏第三能熏第一。正拣真如受熏之义。今法性宗亦七识等而为能熏八为所熏。其第八中以如来藏随缘成立。含有生灭不生灭义。故熏第八即熏真如。故起信论云。复次有四种法熏习义故。染法净法起不断绝。云何为四。一者净法。名为真如。二者一切染因。名为无明。三者妄心。名为业识。四者妄境界。所谓六尘。熏习义者。如世间衣服实无于香。若人以香而熏习故则有香气。此亦如是。真如净法实无于染。但以无明而熏习故则有染相。无明染法实无净业。但以真如而熏习故则有净用。云何熏习起染法不断。所谓以依真如法故有于无明。以有无明染法因故即熏习真如。以熏习故则有妄心。以有妄心故则熏习无明。不了真如法故不觉念起现妄境界。以有妄境界染法缘故即熏习妄心。令其念著造种种业受于一切身心等苦。广如彼论。是则真如亦为能熏。亦能受熏。故楞伽云。不思议熏不思议变是现识因。谓不可熏而熏故名不思议熏。真如不变而随缘成立名不思议变。亦即不染而染也。藏和尚云。妄心通业识及事识。今据其本言业识耳。言熏习故有染相者。真如本无相。随熏现相。又显妄法无体故但云相。此释经中如来藏为恶习所熏等。上即生灭门中。真如言有净用者。此是生灭门中本觉真如故有熏义。真如门中则无此义。由此本觉内熏不觉令成厌求反流。顺真故云用也。此释经中由如来藏故能厌生死苦乐求涅槃也。涅槃经云。阐提之人。佛性力故还生善根。彼言佛性力者。即此本觉内熏之力耳。良以一识含此二义。更互相熏遍生染净也。此中佛者是觉性者。是本故名本觉。余如彼说。疏。无别我人下。释第四句。然有二意。一破我执者。即人也。二又识外下。破于法执。即以此者。言通一切法。疏。二明由不相知方成种种者。即第三段明前四因中第三因也。但由偈中以此二字取义不同故。一偈文通于二义取文全别。前熏习义则以此二宇。全指上半为流转因。今显无性则上半偈为流转果。故疏释上半云出种种。则以此二字指前五偈法喻所明不相知义。为流转因。疏。即此八识下。释第四句。既所流无性。何有能转者。即其主者通于人法。疏。向若有性下。上来顺释。此下反释。由如金石各有坚性不可令易。今此无性犹如于水遇冷成冰逢火便燸故中论云。集若有定性先来所不断。于今云何断。道若有定性先来所不修。于今云何修等。故知若有定性一切诸法皆悉不成。若无定性一切皆成。故中论云。以有空义故一切法得成。若无空义者一切即不成。无性即空义也。疏。次遣疑下即释第二番怀疑问也。由前问云。为是一性为是种种。故今答云常一常多。一虚转者。无性故有也。二无转者。无性故空也。虚转故常种种。无转故常一性勿滞二途也。疏。次答难下。即答第三番设难也。谓前难云一性随于种种则失真谛。种种随于一性则失俗谛故。今意明不相违也。虚转等者。转故是俗。虚故不异真。既言虚转则俗相立也。疏。无转等者无转即真也。以即转言无故不异俗。即转是空故真体存。俗法离真而无别体故云相立。真不可见但云体存。上句俗不违真。下句真不违俗。故疏结云互不相违也。疏。唯心变现全揽真性者。正释真如随缘之义。谓即依前诸识熏习之缘。所熏真如随缘成法。故云全揽真成。以离如来藏无有实体为能所熏故。云全揽真成。正拣法相真如之外有能所熏。真性即如来藏性。如来藏性即生灭门中真如。生非实生。正释示现字。亦仍上起。谓既揽真生生相即虚故云示现。疏。以是随缘不失自性者。如水遇风缘而成波浪湿性不失。如来藏性虽成种种而不失自清净性。此中随缘即是前经见有种种。此中不失自性。即前业不知心等。对上问中故云诸趣种种了不可得。对今经文故云生即无生。生即诸趣。无生即不相知。蹑上示生之句。经云此中即下八字是不失自性。疏。无能现者。性不动也。真如随缘成一切法即能现也。不失自性名性不动。何有能现。妄揽真成故自虚无体。疏上半即无生之生者。由上疑云为是种种为是一性故。今答云。无生之生即常种种。生即无生故云一性。本末染净既相交彻。安可凡情而了知耶。疏。又法性本无生不空如来藏等者。上约不变随缘。今约二空。即以能随缘者。为不空藏故有种种即上半也。随缘不失自性名为空藏。以妄法不染故。即是下半。又约二藏体。即是一性不碍随缘故有种种。不空即是一性空藏。即不相知。疏。答第三难者。谓上难云。一性随于种种则失真谛。种种随于一性则失俗谛。亦性相相违。今答意明性相无违。然疏有二意。一明性相双绝。故无可相违。即下半意。疏。又示现而有生下。第二明性相相成故不相违。即是上半。即无生之性不违示生之相。言亦无所现物相。不违性者虽牒第四句连取第二句。正示现生即无所现故不违性。疏。无二为二者结也。一体而分能现所现。云无二而二。性相无违。为二即无二故云圆融。岂得种种乖于一心心性乖于种种。疏。言法性者下。随难别释。先解法性。后解本字。今初有三。前之二义虽有依主持业不同。然皆与法不得相即。以不变之性非妄法故。第三随缘与法不离。不即不离方为真性。疏。本有二义者。释本无生。由于法性有其不变随缘义故。令本亦二。本即是性。末即是相。前不变本与末不即。后随缘本与末不离。不即不离融无障碍为真本也。疏。此复二意下。上来总明。此下别释。会性相宗。初三性释通有二宗。疏文有三。初直属经文。是法性意。依他无性为圆成故。二由遍计下。正释偈意。由妄分别有上眼等。既从缘生故体即空。空即圆成。三故唯识下。引文证成。二宗三性已见玄文。今此略引依圆二性。初之二句是依他性。故彼释云妄分别缘即是遍计。然妄分别是能遍计。眼等依他是所遍计。计为实故成遍计性。由此能生染分依他。故此遍计能起依他是彼依故。疏。圆成实于彼下。释圆成性。一偈分二。上半正释。下半明与依他起性非一异义。彼论释云谓圆满成就诸法实性。显此常遍体非虚谬。拣自共相虚空我等。此即于彼依他起上。常远离前遍计所执。二空所显真如为性。说于彼言显圆成实与依他起不即不离。常远离言。显妄所执能所取性理恒非有。前言为显不空依他。性言显二空非圆成实。真如离有离无义。故。释曰。玄文已释。但释论意。分前性宇二义不同远离前言已空遍计。故是离有而言性者自属真如故能离无。是以结云真如离有离无相故。若依此释即空无性妄分别有皆是遍计。前偈法性方是圆成。今顺法性依他无性即是圆成故。一偈中三性具足。设顺彼宗离有离无。远离前性。离遍计有。又此偈云此诸法胜义亦即是真如常如其性。故即唯识实性。此即离无。未失彼宗。何须伤巧离前性字。若会二宗。依他起上无遍计性即是圆成。此无性理是真如故。已离有无故。八地云无性为性。疏。故此与依他非异非不异者。释非一异。谓由圆成于依他起远前性故成非一异。故云故此彼。论释云由前理故此圆成实与彼依他非异不异。异应真如非彼所依。不异此性应是无常。彼此俱应净非净境。则本后智用应无别。释曰。圆成唯净智境。依他通净非净。岂得全同。疏。二者上二句因缘所生法等者。即会法性宗中三观义也。欲显包舍。取文小异耳。中论偈云。因缘所生法我说即是空。亦为是假名。亦是中道义。配经可知。然中道言经文所无。但含下半空有为中。若取别显。亦在前偈法性无生。即前偈中亦具三观。初句中道。次句假名。下半即空。由前已配。真如随缘故不显耳。又真如随缘亦不殊三观。思之可知。玄谈抄中已广三观。贤首品等疏文。更释。上别出二宗。取文小异。若以义会二宗不违。因缘所生法。即总举三性所依之法。我说即是空。遍计性也。亦为是假名。依他起也。亦是中道义圆成实也。但三性迢然即法相宗。今皆言即是法性宗。但即不即小有不同便成天隔。然法相宗亦非即离多成不即。法性宗中亦非即离多成非异。法相宗由不即宗。遍计是空但是空无。法性宗则明由无遍计令依他空。便成天隔。后人随计二互相乖。虚己而求大旨无别。显经包摄备举二文。又经旨无差。二宗随取耳。疏又妄心分别有者情计谓有下。第二答怀疑问也。谓上问言为是一性为是种种故。今答云。常空故常一性。常有故常种种也。是即万物之自虚下。肇公不真空论意也。意云万物自虚则常一常多矣。故彼论云寻夫不有不无者。岂谓涤除万物。杜塞视听。寂寥虚豁。然后为真谛者乎。诚以即物顺通故。物莫之逆。即伪即真故。性莫之易。性莫之易故虽无而有。物莫之逆故虽有而无。虽有而无所谓非有。虽无而有所谓非无。如此则非无物也。物非真物也。物非真物故。于何物而可物。经云。色性自空。非色败空。以明夫圣人之于物也。即万物之自虚。岂待宰割以求通哉。释曰。此明体法即空非析法明空也。疏。又前偈从本起末下。释第三重结成难也。谓前偈法性为本示生为末。此偈以空无性为本。眼等为末。摄末归本种种不乖一性。非本无末一性岂乖种种。欲显起末相摄逆顺具足故。引前偈。非独此偈不能答难。若独此偈答者。谓眼耳等即无性故。种种不乖一性无性。要依眼等故。一性不乖种种。又从本起末。即不动真际建立诸法。摄末归本即不坏假名而说实相。义理无妨。疏。第三一偈拂迹入玄者。疏文有二。先正释偈。后又后三偈下。摄叠收束重释诸偈。前中又二。一顺释偈文。二征释所以。今初。然实不实约事理说。妄非妄者约情智说。上即如如及相下。即妄想正智。并属于名五法具矣。而其疏文双牒前二偈文。细寻可知。疏。何者如言取故下。二征释。释中有三。初句略标。亦约智说。故晓公云。如言而取所说皆非。得意而谈所说皆是。十地论云。如言取义有五过失。若不取著实非实等并皆契理。故中论云。一切法真实。一切法非实。亦实亦非实。非实非非实。是名诸佛法。则真妄等一一例然。无非当也。疏。又欲言其实下。一别释。亦约理释。以理圆言偏言不及故。以实非实等相即相夺。一一圆融理致包含故。疏。是以物不即名下。第三结成。于中又二。初正结。后引证。今初。此亦肇公不真空论意也。在文可知。然此言因破大公本无论。后结成言也。彼论具云。本无者情尚于无。多触言而宾无。故非有有即无也。非无无即无也。寻夫立言之本旨。直以非有非真有。非无非真无。何必非有无此有。非无无彼无。此直好无之谈。岂谓顺通事实即物之情哉。夫以物物于物则所物而可物。以物物非物故。虽物而非物。是以物不即名。而就实名不即物而履真。然则真谛独静于名教之外。岂文言之能辩者哉。今但引其结文。两对耳。言物不即名以就实者。物体虚无无当名之实也。名不即物而履真者。名但假立无得物之功也。若名即物召火即应烧口。若物即名见物即应知名。今不尔者。明俱非实故不相得也。疏。是以什公下。第二引证。即悟玄序。其前文云。夫玄道不可以设功得。圣智不可以有心知。真谛不可以存我会。至功不可以营事为。今疏即次下之言。此上二对反显难思。疏文所引即顺明难思。忘言者。舍筌蹄也。虚坏者。离取著也。冥心者。不已见也。遗智者。泥能证也。道理真圣大同小异。然上三即法。后一约人道者虚通即前玄道理拣于事。即前至功所契真拣于俗。即前真谛。圣拣于凡。即前圣智。故有心不契。遗智方知。若有契合复应拂迹。故彼次云虽云道合无心于合。合者合焉。虽云圣同不求于同。同者同焉。无心于合则无合无散。不求于同则无同无异。超非于百非之外。非所不能非焉。忘是于万是之内。是所不能是焉。非所不能非则无非矣。是所不能是则无是矣。无异无同故怨亲无二。无是无非则毁誉常一。夫然则几于道矣。今略引二对足令得意　　　　大方广佛华严经随疏演义钞卷第三十二　　　　大方广佛华严经随疏演义钞卷第三十三　　　　唐清凉山大华严寺沙门澄观述　　疏。又后三偈下。第二[袖-由+聂]叠重释。上之十偈从后渐收。于中有二。先正收后结叹。前中自有三重。第一收后三偈。为三无性观者。唯识论云。即依此三性。立彼三无性。初则相无性。次无自然性。后由远离前。所执我法性。释曰。谓依遍计所执性。说相无自性性。由彼体相毕竟非有。犹如空中华绳上蛇故。故今偈云一切空无性妄心分别有。次依依他起性。立生无自性性。此如幻事托众缘生。无始妄执自然性故。故今偈云如理而观察一切皆无性。后依圆成实性。立胜义无自性性。谓即胜义。由远离前遍计所执我法性故。故今偈云若实非实。若妄非妄。皆是假说。实即圆成。非妄即契圆成之智。圆成之智成于出世。并是假名。实尚不存何况非实。举况总结。故云其非实妄及世间。一时总遣。疏。又此五偈下。第二合前四喻。由依此义十偈正答。亦可分四。初诸法无体性一偈法说宗因。次四偈举四同喻。三有四偈别合前喻。四者末后一偈结成前义。则五分具矣。疏。又前五偈下。第三重总结。十偈可知。疏。文殊一问下。第二结叹。以缘起深理幽玄该博故。问答包含。今释竭愚发扬玄旨。勿以经少责疏文繁。第二财首菩萨。疏。余准此知者。上三各显二义。下七不欲繁文。故令例知。若具说者。行二义者。一随修何行时。二以何行化之。其能化行与所行行未必全同。如行施行时。或以施行化。或以禅慧行化故。解二义者。一随有深浅之解。二说诸佛菩萨之解化故。言论二者。一随何国俗言说。二宜用何等言辞化故。心乐二者。一随希求何法。二称根为说诸愿乐故。方便二者。一随何进趣时。二随用何善巧等化故。思惟二者。一随思求何义。二宜说云何思化故。观察二者。一如说修学时。二称宜为说观察相故。疏。准诸深经及此偈文略有四意者标也。下别释四中。前三别明。后一总摄。就前三中。一佛见下。初一空不碍化答。二佛知下。智不碍悲答。三随化下。化不违空答疏。四融上诸义等者。即总摄上三共为一致也。然前三中。初后即性相交彻。中一乃悲智双运。故今融成悲智性相皆无障碍。就文更三。初明所化性相无碍。即前第一意。二从以斯义故下。蹑前初意以辨能化。即前第二意。悲智无碍。悲对前事。智对前理。三今以寂灭非无下。更融前能所。兼具前第三意方成一味。于中二。先正明。后结释。前中亦三。初融所化性相无碍以成能化。无化而化。即前第一意。二以通缘非有下。即融其能化。以成前第三化不失空。三所化既空有无二下。对于所化。成前第二能化悲智无碍之义。疏。不碍有而观空下。第二结释。于中有五。一既云不碍有而观空方能入理。结成问意。则前以空难。随化非得意也。二不动下。既云不动真而随化。结成答意。三从众生不知此理下。结成化意。四从非直下。正结无违。非但无违。兼能相成。五故净名下引证。但证为众生说如斯法。即观众生品。维摩诘问文殊师利菩萨云。云何观于众生。文殊师利答言。我观众生如第五大。如第六阴。如第七情。如第十三入等。意明毕竟空。故次净名问云。若尔云何行慈。答曰。当为众生说如斯法。是即名为真实慈也。然上云寂灭非无之众生者。体虽寂灭不无众生之相。由寂灭故恒不异真。由非无故而恒成立。是故不动真际等者。即智论意。谓不动真际而建立诸法。不坏假名而说实相。细寻可见。疏。大经亦云若知如来常不说法即二十六经。教体中已辩。疏。今初。三颂若著我下。疏文有二。先总标二观。后总相而言下释经文于中先依二空观释。后依念处观释。今初。即二空观者。谓界分别及四念处。皆明二空故。故便以二空科判经文。疏。初一我空下。即界分别观。谓十八界等中。求我不得故。言上半寻思观者。斯为方便。即显下半是如实观。疏。谓揽缘假立者。此释初句。次来无所从下。释次句。虚假似立下。双结二句。疏。以身观身者。即借老子之言。彼云以身观身。以家观家。以国观国。以天下观天下。彼意令近取诸身远取诸物。如观一叶落知天下秋。虽不知空寂例知同也。疏。此观亦寂故不起心者。此释不起心分别。然此句有二意。一既物我皆虚故。不分别物我之异。此意即浅故略不出。今明知空之心。即是此观二我既寂。观何由生。若观不忘非见空矣。则空病亦空能所双寂矣。疏。内身拣于外器及他身者。释初偈内身二字以念处。然四地中有于三身。然智论瑜伽各有解释。今即瑜伽意。一以自身为内身。二以器物瓶衣车乘等为外身。三以外有情妻子男女等为内外身。故今拣于后二。疏。念处有二下。释第二此中谁是我句。谓有问言。准念处观观身不净。观受是苦。观心无常。观法无我。今何观身为无我耶。故今答云。有通有别。上以别难。今约通说。故于观身得作无我及苦无常不净之观。今但举无我耳。疏。复有二种一小二大下。通释一偈。以为通妨。谓有问言下。既别观受及心法。法应无我何无不净苦等观耶。故今答云。约大乘说故。然大乘中具有二观。谓约世谛则观身等为不净等。约第一义则观身等同虚空等。今约大小对辩观身不净等唯属小乘。观身性相同虚空等唯属于大。疏。谁是我言已兼二我者。上约界分别观释谁是我。但遣人我。次第二偈方遣法我。今约大乘念处故兼二我。谓于四大五蕴求其主宰了不可得。但蕴等合即无人我。观蕴等相缘成故。空则无法我。疏。又别则身受不同等者。此亦通妨。谓有问言。大小二观皆观身受心法。今何三偈皆有身言。故为此通。以身受心法但合五蕴。五蕴皆身故。亦犹净名方便品云。是身如聚沫不可撮磨。是身如泡不得久立。是身如焰从渴爱生。是身如芭蕉。中无有坚。是身如幻。从颠倒起。此则如次喻于五蕴皆名是身。若别说者。应言是色如聚沫。受如水上泡。想如热时焰。诸行如芭蕉。诸识犹如幻。今皆言身明知四处皆得称身。故云通则受等皆身。疏。前问意下。结成前问。疏。命谓命根等者。疏文有二。先释上半。于中又二。先释寿命二字。后总释两句。今初。先依小乘。即俱舍根品偈云。命根体即寿。能持燸及识。论引对法云。云何命根。谓三界寿。谓有别法能持燸识说名命根。此有三法。寿为能持故名为体。疏云色心色即是燸。燸必依色故。疏。实谓由业种力下。约大乘释。即唯识第一广破小乘离色心外别有命根竟。示正义云。然依亲生此识种子。由业所引功能差别住时。决定假立命根。而疏云。引一期报众同分体者。通大小乘。大乘是假。小乘是实。故俱舍云。依同分及命令心等相续。又云。同分有情等。同谓身形等同互相似故。分者因义。谓由此分能令有情身形等同。言有情者。同分所依拣非情也。等者。拣于不等。正显能依同分义也。论云。别有实物名为同分。彼言众同分者。众多同分故。广如彼说。唯识广破竟示正义云。然依有情身心相似分位差别假立同分。即大乘义具如疏文。疏。从业缘起下。二通显上半。先以因缘门释。后况刹那下。以生灭门释。疏。喻以火轮下。释偈下半。疏。有三意。初二皆喻上生灭门。而初就所知。二就能知。第三意喻上因缘门。然上法说因果对明。今合喻中能所对说。命为能依。心为所依。依心假立故。是因缘故。生公云。如杖薪之火。旋之成轮。轮必资火而成照。情亦如之必资心而成用也。以彼情依于心。类此命依于心。疏。然无常等经论异说。净名涅槃诸经皆说。下第三住当广示之。今依中边盖是一义耳。即第二论。彼论具有无常苦空无我。论云。无常三者。一无性无常。谓遍计所执。此常无故。二生灭无常。谓依他起。有起尽故。三垢净无常。谓圆成实。位转变故。苦三种者。一所取苦。谓遍计所执。是补特伽罗我执所取故。二事相苦。谓依他起。三苦相故。三和合苦。谓圆成实。苦相合故。空有三者。一无性空。谓遍计所执。此无理趣可说为有。由此非有说为空故。二异性空。谓依他起。以妄所执不如实有。非一切种性全无故。三自性空。谓圆成实。二空所显为自性故。无我三者。一无相无我。谓遍计所执。此相本无故名无相。即此无相说为无我。二异相无我。谓依他起。此相虽有而不如彼遍计所执。故名异相。即此异相说为无我。三自相无我。谓圆成实。无我所显以为自相。即此自相说为无我。彼论结云。如是所说。无常苦空无我四种。如其次第。依根本真实各分三种。释曰。根本真实者。上论云。谓三自性所以名真实者。偈云。许于三自性。唯一常非有。一有而非真。一有无真实。释曰。彼论具释如其次第。一常非有即是遍计。一有非真即是依他。一有无真实即是圆成。释此句云。唯圆成实亦有非有。唯有非有。于此性中许为真实。释曰。论意云。具有具无。有此非有。故为真实。其无字属上。非是无真实也。意明二性皆依于此真实上立。今经无苦而有无相故。疏依三无我开三无相。故彼论释无我之中皆有无相。又亦依此三种无相对于三苦。以论对疏广略可知。疏然皆融摄下。通妨。可知。疏。然此唯识略有二分者。以唯识第二四师不同。谓安慧唯立一。自证分。二难陀立二。谓相见二分。三陈那立三。加自证分。四护法立四。于前三上加证自证分。依彼论宗。即以四分而为正义。故今疏。云略有二分。以诸经论及彼论文多说二故谓离二取相等故。而论文有三。初明立二。二明立三。三明立四。而安慧一分于二分中破之。傍出初立二分。论云。然有漏识自体生时。皆似所缘能缘相现。彼相应法应知亦尔。似所缘相说名相分。似能缘相说名见分。释曰。谓依他二分似遍计所执二分。又以小乘相分名行相。能取所缘故。见分名事。是心心所自体相故。今似其心外之境名似所缘。是心外法此中无故。所变相分为所缘耳。若明相分未是颠倒。向心外取方为倒耳。又言见者。是能缘境义通心心所。非推求义。推求义者。唯慧能。故次破安慧唯立自证分。论云。若心心所无所缘相。应不能缘自所缘境。释曰。谓缘色之心应不能缘色。论或应一一能缘一切。释曰。谓随一识等能缘一切境。以眼识无所缘。而能缘于色。余识无色缘。亦应能缘色。既余不能缘一切。明知无所缘者。是义不然。此中正义缘自境时。心上必有带境之相。如镜面上似面相生。次破无能缘。论云。若心心所。无能缘相。应不能缘。如虚空等。释曰。同于虚空不能缘故。论云。或虚空等亦是能缘。释曰。此反难云。谓心心所法无能缘而能缘所缘。此虚空等无能缘。亦应缘所缘。论云。故心心所必有二相。如契经说。一切唯有觉所觉义皆无。能觉所觉分各自然而转。释曰。此即厚严经。上半明无外境。下半明有见相二分。各各自从因缘所生名自然而转。下结正义。论云。达无离识所缘境者。则所变相分是所缘。见分名自行相。相见所依自体名事。即自证分。释曰。此中虽是立二分家义。已有三故。次论云。若无此者。应不自忆心心所法。如不曾更境必不能忆故。释曰。此明有自证分。意云。相离于见无别自体。但二功能故。应别有一所依体。若无自证应不自忆心心所法。如不曾更境必不能忆。谓如见分不更相分之境则不能忆。要曾更之方能忆之。若无自证已灭心心所则不能忆。以曾不为自证缘故。则如见分不曾更境则不能忆。今能忆之。明先有自证已曾缘故。如于见分忆曾更境故。次下立三分。论云。然心心所一一生时。以理推征各有三分。所量能量量果别故。相见必有所依体故。释曰。所量是相分。能量是见分。量果是自证分。自证分与相见为所依故。如集量论伽陀中说。似境相所量。一能取相。二自证。三即能量及果。此三体无别。释曰。所量如绢。能量如尺。量果如解。数智果是何义。成满因义。言无别体者。同一识故。则离心无境。次立四分。论云。又心心所若细分别应有四分。三分如前。第四证自证分。此若无者谁证第三。心分既同。应皆证故。释曰。见分是心分。须有自证分自证是心分。应有第四证。论云。又自证分应无有果。诸能量者皆有果故。释曰。见分是能量。须有自证果。自证量见分。须有第四果。恐彼救云。却用见分为第三果故。次论云。不应见分是第三果。见分或时非量摄故。由此见分不证第三。证自体者。必现量故。释曰。意明见分通于三量。三量者。谓现量比量非量。即明见缘相时。或量非量不可非量法为现量果。或见缘相。是于比量及缘自证。复是现量故。自证是心体。得与比量非量而为果。见分非心体不得与自证而为其量果。故不得见分证于第三。证自体者。必现量故。第三四分既是现量。故得相证。无无穷失矣。意云若以见分为能量。但用三分亦得足矣。若以见分为所量。必须第四为量果。若通作喻者。绢如所量。尺如能量。智为量果。即自证分。若尺为所使智为能使。何物用智。即是于人如证自证分。人能用智。智能使人。故能更证。亦如明镜。镜像为相。镜明为见。镜面如自证。镜背如证自证。面依于背。背复依面。故得互证。亦可以铜为证自证。镜依于铜。铜依于镜。此上四分即护法之后方有此义。论如是四分或摄为三。第四摄入自证分故。果体一故。论或摄为二。后三俱是能缘性故。摄论为二。亦摄入见故。论或摄为一。体无别故。如入楞伽伽陀中说。由自心执著。心似外境转。彼所见非有。是故说唯心。如是处处说唯一心。此一心言亦摄心所故。识行相即是了别。了别即是识之见分。释曰。此上论文释偈了字。虽开合不同。今但略举相见二分。故彼论初便立二分。处处多说相及见。故若了相分唯心所变此非颠倒。谓相为外心外取故是名颠倒。故上释云依他二分似于遍计相见二分。今约遍计故成颠倒。上之四分文则似横法相之要。故以引耳。疏。令寻伺名等者。入如实观者。此借加行位中。四寻伺观。四如实观。以解经文。四寻伺者。一名。二义。三自性四差别。今云名等等取下三。疏。谓了名等下。即以意言释寻伺观相。于中有三。今初总释。二意即意识下。即引摄论第七。释意言相。论云。意谓意识。觉观思惟。但缘名言分别。无别有义可缘。又必依名分别诸法。故云意言分别。三名言既唯下。会论释经。显四寻伺相。名诠自性。句诠差别。名句皆名自性。差别皆义故但云名义。疏。既随分别下。二别释下半。未曾有一法得入于法性。然此句牒上摄论及经一切是分别言。故云既随分别则妄计意流者。即引楞伽释成。彼经第三。因说破外道所说皆是世论。末后婆罗门问言。痴爱业因故有三有耶。为无因耶。我时报言。此二者亦是世论。彼复问言。一切法皆入自相共相耶。我复报言。此二亦是世论。婆罗门云。乃至意流妄计外尘皆是世论故云妄计意流。疏。尚未了唯心者。上蹑前分别之义。为不入法性之由。此下举况释不入义然其要观略有二种。一唯心识观。二真如实观。唯心观浅尚未能了。真如观妙彼安能入。法性即是真如异名。疏。若能如是自觉通达下。上来顺释经文不入之义。今此反显能入之义。即如实观。于中先入唯心识观。言自觉者。对上楞伽。楞伽云。彼婆罗门又问。颇有非世论不。佛答。云有。外道不能知。以于外性不实妄想虚伪计著故。谓妄想不生觉了有无。自心现量妄想不生。不受外尘妄想永息是名非世论。此是我法非汝有也。今言自觉略其大意。令觉自心耳。其通达之言即摄论意。通达唯是意言分别无有实法。即为入唯识方便。不取外相即入唯心。疏即复此心下。引起信论成真如实观。故彼论云。心若驰散即当摄来令住正念。其正念者。当知唯心无外境界。释曰。此即唯心识观。次云即复此心亦无自相。念念不可得。释曰。此即真如实观。言妄想不生。亦楞伽经。已如前引。便入法性结成上义。疏。上约心乖体非不即者。通难重释。谓有难言。如净名等一切皆如文字性离即是解脱。下经亦云。一切法皆如。诸佛境亦然。三毒四倒皆亦清净。如何言说不入法性。今通有二。一约修行人心不入理。非约法体。不即法性。二约所观。亦无可入故。下文云。如来深境界其量等虚空。一切众生入而实无所入疏。六一偈通结者。通结五段。令离能所言。亦可近结前二偈者。能所相显故。初明前偈。又观一切下明后偈。以意言观纵成如实。亦有能所云未除遣。加行偈云现前立少物。谓是唯识性。以有所得故。非实住唯识故。但为唯识方便。得通达位方入唯心。疏。此相见二分由无始数习有种种似相似生者。即唯识意。而言似者。显其无真但似二相。若执有实便成遍计疏。起法必灭下。释下半。然蹑上半起。上既心境相藉即皆从缘生。生法必灭一向绝故。刹那不住故云安得暂停。疏。若了相无相下。正显偈意。上顺释偈文明二取之失。今令了之。则令离二取。是经之意是则反释经文。而顺经意则了唯心成唯心识观。若了无性下。成真如实观。心境两亡则住无分别。如上所引。通达位偈云若时于所缘智都无所得。尔时住唯识离二取相故。自觉智境即楞伽意。不动法界即大般若意。文殊室利分云。系缘法界。一念法界。不动法界。知真法界。不应动摇。谓若言我入法界已动法界。能所两亡入相斯寂。故不动法界是入法性。疏。故末后偈结上诸观下。总出此偈意明通结前。疏。佛如是化下。总显答意。第三业果甚深。疏。四大无主等者。即净名第二云。四大合故假名为身。四大无主。身亦无我。又此病起皆由著我。是故于我不应生著。今取彼文以释今经。疏。能造能受是谓为我者。我在因中即为能造。业为所造。我在果中即为能受。报为所受。此中且顺我我所言。故净名云。无我无造无受者。若僧伽师能造但是冥性。我是受者。而非造者。若卫世师我为能造亦为能受。疏。此问所以也者。此中取前缘起甚深三重问意以释今文。疏。业报揽缘下。上以业遣我。此下以缘遣于我所。疏。由法无我下。上明二我俱空。此下明不坏业果之相。空有无碍二谛双存。是正理量圣教所明即圣言量。故净名云。说法不有亦不无。以因缘故诸法生。无我无造无受者。善恶之业亦不亡。中论云。虽空而不断。虽有而不常。罪福亦不失。是名佛所说。言不违现事者。即是现量。以现见苦乐等报。举体即空不坏事故。疏。法若定有下。反以释成。故中论云。若无空义者。一切则不成等。疏。无所有言该上业果者。案文但云作者无所有。以偈文窄故。实乃作者所作皆无所有。疏。今依法性宗亦以如来藏性为镜者。疏中分二。第一释文。第二显义。前中亦三。初辨定镜体。二显喻相。三出业性。今初。言亦以者。非拣本识。识亦喻于镜故。楞伽云。譬如明镜现众色像现识处现亦复如是。但法相宗不用如来藏为镜。今双用二义故致亦言。言如来藏为镜者。起信论释本觉内体相合明中云。复次觉体相者。有四种大义与虚空等。犹如净镜。云何为四。一者如实空镜。远离一切心境界相。无法可现。非觉照义故。二者因熏习镜。谓如实不空一切世间境界悉于中现。不出不入不失不坏常住一心。以一切法即真实性故。又一切染法所不能染。智体不动。具足无漏。熏众生故。三者法出离镜。谓不空法出烦恼。碍智碍。离和合相。淳净明故。四者缘熏习镜。谓依法出离故遍照众生之心。令修善根随念示现故。释曰。四镜之名者。一空镜。谓离一切外物之体。二不空镜。谓镜体不无。能现万像故。三净镜。谓已磨治离尘垢故。四受用镜。谓置之高台须者受用。四中前二自性净。后二离垢净。又初二就因隐时说。后二就果显时说。又前二约空不空为二。后二约体用为二。又前二体。后二相故。云觉体相者。今约众生。即前二镜合而用之。以第二为能现。以第一显本净故。后之二镜既在果位。约佛为境。故于福田甚深中用。疏。然有二义下。第二显喻相有三事。一镜。二本质。三影像。以喻就法镜则无二。质影各二。谓一是因影。境界为质故。合云业性。二是果影。业缘为质故。法说云果报生也。净名云。是身如影从业缘现。是故结云二文影略下。引中论重化之义。正显因果俱从缘空。疏。合云业者。谓善恶等三下。第三出业体。等取无记。及等不动各成三类。言不失业果之相而为其性者。上是理性此即事性。如火热性等。疏。由无性故下。第二显义。于中有二。先显中道。后明染净。今初。即融上理事二性。交彻无碍以成中道。疏。又如。镜现秽像下。第二约染净。上及此段俱证。由不坏相方显真空。此段亦中道义相。于中二。先略明。后此有四位下。开章广释。于中亦二。先正显染净。后兼明一异。今初。然但知。以镜喻如来藏。影喻生死业果。则法喻昭然。一由真净故能现者。即四镜中第二镜义。二由真净故不为污。即第一镜义。亦前即不染而染二即染而不染。又前即能随缘。二即体不变。然二皆是能现之德。如玉之性虽染不污。若第三相对方显正在泥中染而不染也。疏。二所现二义者。一依他无性义。二无性缘成义。疏。三相对二义者。一即真如随缘。能成万法方是真如。二即真如不变。方能现染。若变性净不能现染。若不现染无随缘德。疏。四真净虚染镕融一味者。以如来藏。举体成生死。如来藏外无生死故。生死即空是如来藏。离生死外无如来藏故。如波与水一味无差。疏。此约染净下。结成上义。谓如真如现依他时。设有净分亦名为染。如镜现像不拣净秽。皆非镜体故。唯能现得名为净所现皆染。疏。更约喻中下。二约一异门言镜是定一者。谓如来藏唯一味故。所现定异者。生死缘差故疏。染净虽虚下。通难释成。先通异难。谓有问言。染净皆虚岂非一耶。此约喻难。生死涅槃二俱虚寂岂非一耶。此约法难故。此释云不相摄故。此通法喻。如所现像男不摄女故。生死不能摄涅槃故。以相就性故说生死及与涅槃二俱空寂一际无差。以性就相有染有净。以有诤故说于生死。以无诤故说于涅槃。有烦恼时非无烦恼故。就虚相而说异耳。欲令一者。要如来藏而以统之。是第三义。疏。镜现染处下。二通一难。谓有问言。镜能现染。复能现净。岂非异耶。如来藏能成生死。复能成涅槃。岂非异耶。故今答云。现染净处无异体故。生死涅槃一性现故。疏。三像不异镜是非异者。谓像本是异。镜本是一。今像同镜故非异也。故释云镜外无像故。同镜一异相便无。生死本异。如来藏本一。今生死即如来藏。故生死非异。以如来藏外无生死故。疏。镜不异像是非一义者。镜本是一。像本非一。今镜同像故非一也。正现像时去像亦失镜者。释成上义。谓去像失镜明镜同像。言同像者。同像非一。非是约镜与像一也。思之。如来藏本是一。生死非一。今如来藏全体为生死故。同生死之万差。正成生死时。若去生死即无如来藏。此明如来藏同生死之差。非约与生死一故是非一义也。第四亦一亦异门者。但约不坏性相。则一异历然耳。四门一揆。则一异无碍。染净相融。方为事事无碍之镜像也疏。田喻业缘也者。即六地经云。业为田。识为种。无明所覆。爱水为润。见网增长我慢溉灌。生名色芽。谓若不造业识不成种。如谷不入田终不生故。疏亦本识为田名言为种者。上约因缘合辨。故以业为田。今但约本识含于种子能起现行故。以本识为田。若初地中。亦云于三界田中复生苦芽。则约当果生处亦得名田。显义无方也。成不相知类前可解。疏。三幻师现幻喻。喻所生者。所生通因果。从若幻色喻报下别释。先明果为所生。后若幻色喻业下。辨业为所生。业亦缘生者。如人受五戒为人业。必假戒师言教。三业之具方成业。故业亦缘生。疏。故中论中下。义引论文证业果俱空。彼论偈云。譬如幻化人复作幻化人。如初幻化人是则名为业。幻化人所作则名为业果。既业果皆幻故知并空疏。若幻唯喻报下。反成上义。疏。四衢喻四识住者。瑜伽八十四云。谓色受想行此之四蕴是识蕴所住。疏。如鸟在壳者。壳为鸟卵。为母所附者。言含声未吐者。庾信云。团团竹上禽。白玉里黄金。里有思晨鸟。含声未吐音。借其言用。疏。轮王七宝喻。增上业果者。非在身内故。言无来处者。轮王登位从空忽来。言七宝者。一轮宝。大如一由旬。或云四俱卢舍。三轮各减一俱卢舍。二珠宝。其状八楞。大如人脾三象宝。即金胁山中八千象中之最下者。四马宝。即帝释厩中者。五兵宝。即是夜叉。六主藏臣宝。即地神。七女宝上即帝释赐。下者人间或乾闼婆女轮。即北方天王令四夜叉持之。归则在门之上一由旬住。帝释所赐。若依此说则有来处。多是约教有殊。故小乘中说轮王殁后收在铁围山间。又有相似七宝。谓一剑宝。二皮宝。三殿宝。四床宝。五林宝。六衣宝。七履宝。如智论及萨遮尼干经第三说。第四说法甚深。疏。为一耶多耶。此亦有三重问意。此上即直问所以。二云偏取互乖者。是第二带疑问。由滞一多二途不知何据。三云并立相违者。即第三成难问也。证一乖于说多。说多违于证一故。疏。能证所证既并不殊者。能证即前案定。所证即释成中法性。疏。二者所悟一法即无碍法界等者。上之一意以法就机。许其有一有多。出多所以。是答直耳问意也。此下唯就法。体常一常多。遣其第二怀疑及第三难。上疑意云。为是一耶为是多耶。今云亦一亦多。上第三难云并立相违。今云相即故不相违。又不坏相故有一多。岂唯不违下。重成第三答难之意尚能相成。岂相违耶。疏。然此九喻等下。上总显偈意。此下别释偈文。古但直释。今将配问。言总答境界无量者。下之九事。皆佛分齐之境故。境界为总句故。疏。不分而遍弥法界故者。即出现品意。彼身业中云。譬如梵王住自宫普现三千诸梵处。一切天人咸得见。实不分身向于彼。诸佛现身亦如是。一切十方无不遍。其身无数不可称。亦不分身不分别。略引一文。余可例取故。将颂文别对前问文理分明。第五福田甚深。疏。一约众生。由器有大别心有轻重故者。俱舍等。说由主财田异故施果差财。前难约田。今答约财主。然第一意正约主异含于心异。谓多财重心少财轻心等故。然器约观解浅深。假之轻重复通深浅。约佛可知。疏。体外方便者。无而别设。如无三说三等。体外方便者即佛权智鉴事差余。即体上大用为体内方便。疏。与前镜喻因缘不同也。义无别者前业果中喻如来藏。约其自心故是因外。今将喻佛是喻缘。故起信云。真如内熏为因。善友习熏为缘。约四镜中即后二镜已出缠故。正取缘熏小镜义兼法出离镜。以法出离是缘熏习镜之体故。义如前引。言余义无别者。亦有一异染净等义。则以佛为净。以生为染。自他相望而论一异。谓心佛众生三无差别等。疏。普去一切烦恼故者。阿伽陀。此云普去故。疏。又此五喻下。覆疏重释。于中有二。先正释五偈。后前四即善巧下。二总彰答意。今初阿伽陀喻灭惑障。日破闇喻。喻灭智障。月光普照喻。喻至平等智地。平等智地即法华意。故彼经云究竟至于一切智地。风喻普动诸有。火喻皆证无为至智地。即是菩提是灭智障果。证无为是证涅槃。是灭惑障果。二因无碍二果亦融动诸有者。即所化生。普令众生灭二障之病证菩提涅槃之果。是此意也。前四已下总彰答意。第六正教甚深疏。一对初义者。谓约一人竖论。教能断惑亦见即合断惑。何以久而不断。二对后义。后义约多人横说。同见断惑佛教是一。何以一断一不断耶。悉者俱合断故。疏。修有勤惰等者。先答初意。总有六对。略收下喻。勤惰是总意。障有浅深是樵湿喻。机有生熟亦是上喻及钻火喻。未热数息是机生故。缘有具阙即阙缘求火下三喻。功有厚薄即毛滴下三喻。疏。修与不修下对后难意。虽多人同见不修不益。修则有益。疏。然有五相等者。即瑜伽论八十五说。彼云。又有五相发勤精进速证通慧。谓有势力者。由被甲精进故。有精进者。由加行精进故。有勇捍者。由广大法中无怯劣精进故。有坚猛者。由寒热蚊虻等所不能动精进故。有不舍善轭者。由于无下劣无喜足精进故。今但次不同耳。疏。此喻约闻下。别释此喻。于中四。一通明三慧释。二约修消经。三结劝。四示不息相。疏。圣道如火等者。二约修消经。即俱舍论文。谓圣道如火能烧惑薪。道火前相故名为燸。疏。燸顶已前者。谓七方便中前三方便。即五停心观。别相念观。总相念观也。以燸法为热故。燸顶忍世第一法。此四方便为四善根。是加行位。然大小乘释小有不同。大乘之义至初地广释。言已熟而息者。谓燸必至涅槃。顶终不断善。忍不堕恶趣。第一入离生。至于燸位犹尚断善。故云已热而息。未入见道为火向不生。未热数息即前三方便。更加懈怠何由造证。疏。故遗教经对此明小水长流者。即是彼经八大人觉中释精进相。经云。汝等比丘。若勤精进则事无难者。是故汝等当勤精进。譬如小水常流即能穿石。若行者之心数数懈废。譬如钻火未热而息。虽欲得火火难可得。是名精进。释曰。彼以钻火数息以况懈怠。小水长流以比精进故。云对此名小水长流。疏。禅宗六祖共传斯喻下。三结劝。初引内教结劝。自达磨教可即用此喻展转相承。但云六者后分南北。多纷竞故。疏。愿诸学者铭心书绅者。二引外典结劝。言铭心者。犹如刻铭长记不灭。言书绅者。即论语第七。子张问行。子曰。言忠信行笃敬虽蛮貊之邦行矣。言不忠信行不笃敬。虽州里行乎哉。立则见其参于前也。舆则见其倚于衡也。夫然后行。子张书诸绅。注孔曰。绅大带也。疏若直就下。四示不息相。以智慧钻注于一境等者。心一境性名之为定。一境之言通于事理。故遗教经云制之一处无事不办。下经云禅定持心常一缘等。如了法无生名为般若。无生即境。此理一境。了即智慧。无住住故。名注一境。则能入理。言方便绳者。带空涉有。照事照理。喻之以绳。有动用故。善巧回转者。若了无生而入理者。或观生法求生不得。或忘能了入无念门。或起大悲方能入理。如是种种若事若理名巧回转。言心智无住者。亦通事理。且约理者。若以心知如是心住境。若以智了心是智住心。若内若外皆名为住。若住无住亦名为住。故经云若心有住则为非住。应无所住而生其心。谓生无所住心。则非有无住可生。不生于心则无住心生。即此契理亦名方便。故大品云。以无所得而为方便若不住事理生死涅槃。则事理无碍之方便也。四仪无间者。设尔有断亦须知断。若不断时亦知无断常。无念知则无间矣。瞥然起心即失止也。又违北宗。暂时忘照即失观也。亦违南宗。寂照双流即无斯过　　　　大方广佛华严经随疏演义钞卷第三十三　　　　大方广佛华严经随疏演义钞卷第三十四　　　　唐清凉山大华严寺沙门澄观述　　第七正行甚深。疏二何故下。疏文有二。先总彰大意。二前四下别释经文。疏。杂集第七说诸烦恼等者。解妨。问既分根本随惑。云何皆名为随。故为此通。故彼论云。随烦恼者。谓所有诸烦恼皆是随烦恼。有随烦恼非是烦恼。释曰。非烦恼者。所谓忿等。但随本惑名随烦恼。而非根本名非烦恼。而贪嗔痴名随烦恼者。心法由此随烦恼故。随恼于心令不离染。令不解脱。令不断障。故名随烦恼。如世尊说。汝等长夜为贪嗔痴。随所恼乱心恒染污。释曰。论意云。一切烦恼根本随惑随逐众生。令心心所随顺染污。故皆名随。是以疏云随他生故。他即众生。由惑随生故生随惑。正是经意。谓诸行人心随贪等。疏。通释贪等如九地中者。指广在余。然九地中释其别相。若随名释如唯识第六云。云何为贪。谓于有有具染著为性。能障无贪。生苦为业。谓由爱力取蕴生故。释曰。有谓后有三有异熟之果。有具谓彼惑业中有及器世间。论云。云何为嗔。于苦苦具增恚为性。能障无嗔。不安隐性恶行所依为业。谓嗔必令身心热恼起诸恶业。不善性故。释曰。苦谓三苦。苦具谓一切有漏。无漏但能生苦者。谓邪见等谤无漏故亦能生苦。论云。云何为痴。于诸理事迷暗为性。能障无痴。一切杂染所依为业。谓由无明起疑邪定贪等烦恼随烦恼业。能招后生杂染法故。释曰。独头无明多迷谛理。相应无明亦迷事相。谓于谛等生犹豫故。论云。云何为慢。恃己于他高举为性。能障不慢。生苦为业。谓若有慢于彼有德心不谦下。由此生死轮转无穷受诸苦故。然根本有六。疑及恶见。此中不说者。以解教人多无于疑及恶见故。后七随惑中。然唯识随惑总有二十。颂云。随烦恼谓忿。恨覆恼嫉悭。诳谄与害憍。无惭及无愧。掉举与昏沉。不信并懈怠。放逸及失念。散乱不正知。此二十中有其三品。谓初忿等十各别起故。名为小随烦恼。无惭等二遍不善故。名为中随烦恼。掉举等八遍染心故。名大随烦恼。今唯小随为成十故但举其七。略无恼害及憍三事。亦憍属慢摄。恼害嗔收故。而言覆者。谓于自作罪恐失利誉隐藏为性。能障不覆悔恼为业。谓覆罪者后必悔恼不安隐故。忿谓依对现前不饶益境愤发为性。能障不忿执取为业。谓怀忿者。多发暴恶身表业故。恨谓由忿为先怀恶不舍结怨为性。能障不恨。热恼为业。谓结恨者。不能贪忍恒热恼故。嫉谓徇自名利不耐他荣。妒忌为性。能障不嫉忧戚为业。谓嫉妒者。闻见他荣深怀忧戚不安隐故。悭谓耽著财法不能惠舍。秘吝为性。能障不悭。鄙畜为业。论悭吝者。心多鄙涩畜积财法不能舍故。诳谓为获利誉矫现有德诡诈为性。能障不诳。邪命为业。谓矫诳者心怀异谋。多现不实邪命事故。谄谓为网[曰/月]他故。矫设异仪。险曲为性。能障不谄教诲为业。谓谄曲者谓网[曰/月]他。曲顺时宜矫设方便为取他意。或藏己失。不任师友正教诲故。然谄诳并以贪痴一分为体。悭唯贪一分。嫉恨忿三以嗔一分。覆以贪痴一分为体。恐失利誉。是贪。不惧当苦是痴。余可例知。疏法是法药要在服行者。净名云。应病与药令得服行。服与不服非医咎者。即遗教经八大人觉复云汝等比丘于诸功德。常当一心舍诸放逸如离怨贼。大悲世尊所欲利益皆已究竟。汝等但当勤而行之。若于山间。若空泽中。若在树下闲处静室。念所受法勿令忘失。常当自勉精进修之。无为空死后致有悔。我如良医如病说药。服与不服非医咎也。又如善导导人善道。闻之不行非导过也。此皆劝行。疏。十行品云。如说能行等即第十真实行。疏。智论云。能行说为正等者。即第六论文。故疏如说修行方得佛法者。即第三地经。疏。远离贡高轻慢等者。即瑜伽论三十八云。听法由六种相。远离贡高杂染。由四种相远离轻慢杂染。由一相远离怯弱杂染。言六相者。一应时听。二殷重听。三恭敬听。四不为损害。五不为随顺。六不求过失。言四相者。一恭敬正法。二恭敬说人。三不轻正法。四不轻说人。言一相者。不自轻蔑。具上诸义方名善听。疏。求悟解等者。论云。由五相故无散乱心。一求悟解心。二专一趣心。三聆音嘱耳。四扫涤其心。五摄一切心。疏文具足。具此五心方名审谛。疏。言非但者。要兼修行此下。牒经广释。一句显一章大意。于中二。先立理。后引证。前中亦二。先正释。后此明不行为失下拣滥。以人多言此章毁于多闻。令人守愚不习教理故为此拣。于中有三。初正拣非毁多闻。但责闻而不行。不令行而不闻。次若无多闻行无依故者。返立。无闻无解依何而行。后是以不行为失下结成上义。多闻不行调达等是。是经所诃。多闻而行身子等。是经所不责。善星是佛之子。调达是佛之弟。并解十二部经。不依修行生身陷入阿鼻地狱。阿难身子多闻行故亲得授记。疏。故自利利他下。结要多闻。但应下通伏难。谓有难言。一切经论皆说无言。商主天子经云。无有不毁语言而得道者。涅槃二十六云。若知如来常不说法。是名具足多闻者。又涅槃二十云。宁愿少闻多解义理。不愿多闻于义不了。故为此通。涅槃但令解义不毁多闻。商主等经但令莫著。岂当不许众生闻教。疏婆沙四十二云下。第二引证。总引二论三经。而文分二。先引一论二经。证须多闻。净名即第二答普现色身菩萨之偈下。经即第三地经。前文已引。疏上单显闻下。二双引闻行。先引涅槃即第二十五高贵德王菩萨品第七。功德云善男子菩萨摩诃萨。修大涅槃微妙经典。作是思惟。何法能为大般涅槃。而作近因。菩萨即知有四种法。为大涅槃而作近因。若言勤修一切苦行是大涅槃近因缘者。是义不然。所以者何。若离四法得涅槃者无有是处。何等为四。一者亲近善友。二者专心听法。三者系念思惟。四者如法修行。善男子。譬如有人身遇众病。若冷若热虚劳下疟众邪鬼毒到良医所。良医即为随病说药。是人至心善受医教随教合药。如法服之服已病愈身得安乐有病之人喻诸菩萨。大良医者喻善知识。良医所说喻方等经。善受医教喻善思惟方等经义。随教合药喻于如法修行三十七助道之法。病除愈者。喻灭烦恼。得安乐者喻得涅槃常乐我净。故云涅槃四事双美闻行故。疏。智论云。多闻广智等者。然彼论第六总有四偈。此第一偈。次偈云。多闻辩慧巧言语。美说诸法转人心。自不如法行不正。譬如云雷而不雨。博学多闻有智慧。讷口拙言无巧便。不能显发法宝藏。譬如有云无雷雨。不广学问无智慧。不能说法无好行。是弊法师无惭愧。譬如不云无雷雨。此上以行为雨。以辩为雷。以闻智为云。初偈总具故今引之。次一阙行。次偈阙辩行。后偈三俱阙故。云弊法师疏。恐繁且止者。即智论次前云。有智无多闻。是不知实相。譬如暗夜中有目无所见。多闻无智慧。亦不知实相。譬如大明中有灯而无目。多闻利智慧是所说应受。无闻无智慧是名人中牛。及余诸经其文甚广。疏。又此九偈亦可别对随贪等义者。一溺水喻随贪。爱水故。二喻随悭。不自食故。三喻随嫉。是内病故。四喻随谄。数他德故。五喻随嗔及忿。违王之法受饥寒故。六喻随覆。若掩耳偷铃欲人不闻故。七喻随痴。盲无见故。八喻随慢。恃己惯故。九喻随诳。无德说德故。第八助道甚深。疏。谓断惑证理等者。谓以智慧剑杀烦恼贼故。无分别智方证如故。言导行者。智论云。五度如盲人般若为有目故。能明见夷途开道万行。御心中道至一切智城故。余行得智皆成彼岸。般若究竟成菩提果。疏。结成前难者。此下亦有三重问意。初言前难云智为上首。及今非唯一法成佛。不合偏赞。今有偏赞其故何耶。此直问所以也。二为要假多下。带疑问也。三若随一得成者。结成相违难也。疏。谓智为上首下。上摽答意。此下委释初。释印初。二终无唯以下。释印后。三从释其中间下。释中间。总有五意。前四即四随。后一统摄。今初。随心令喜。即下随乐。亦世界悉檀。二随时生善即下随宜。亦为人悉檀。三所治蔽殊故。即下随治亦名对治悉檀。四入门不同即下随义。亦名第一义悉檀。悉檀此云义宗。即智论中意。诸佛说法不离此四故。疏。又智论云。般若必具一切行下。即第五意。般若统摄诸行。今赞一般若即是赞余。余是般若中余故。但赞余已赞般若。疏。称悦其心者。谓前人乐行布施即劝布施。乐行持戒即劝持戒等。随顺世界顺意乐故。言附先世习者。心未必乐但夙世曾作。劝则易成。如昔曾坐禅今劝坐禅即易得定。乐约现欲。宜约有根。亦犹锻金之子。宜令数息等。随治可知。随义谓随以何法得入第一义故。有人因禅悟道。有人因慧悟道。六度万行皆为入理之门户故。疏。然并通四随略举一治者。会经文也。摽章具四释。但有一者盖是略耳。故引涅槃以证有四之义。谓如一布施有乐施者。劝之即随乐也。昔曾修行能生度善即随宜也。因施见理解财如梦。心事俱舍即随义也。疏。涅槃悭者之前不赞布施者。即三十四经。迦叶菩萨品。佛告迦叶。我于余经中说五种众生。不应还为说五种法。为不信者不赞正信。为毁禁者不赞持戒。为悭贪者不赞布施。为懈怠者不赞多闻。为愚痴者不赞智慧。何以故。智者若为是五种人说是五事。当知说者不得名为具足知诸根力。不得名为怜愍众生。何以故。是五种人闻是事已生不信心恶心嗔心。以是因缘于无量劫受苦果报。今疏引之以成今文。应具四义。言是随乐者。彼不乐故。亦是不宜赞故。疏。仍前渐具等者。即前如是次第修渐具诸佛法。由仍此言。显智得为上首疏。二正明所用不同者。行本防护与乐别故。故须兼具前意释印初义。此意释印后义。疏。然摄论第九下。引论成经通于前后。疏。通说则此二皆能防外养内者。谛察法理养内德也。进防懈怠众魔不入防外敌也。疏。澄清四海喻上定也。明鉴万机喻上慧也。戴恩仰则喻依赖也。疏。招果无极。如慈一定得十五果。三地当明。第九一道甚深。疏。同观心性者。即正道之一。是唯一之一法性不并真故。万行齐修者。义兼正助。千佛同辙今古不易之一道也。即明流类相同为一。非一二三四数之一也。疏。谓因道既一等者。疏中有二。先释文。后拣滥。今初。先释总句。亦有三重问意。一直问所以故云云何现见。二为果异故下带疑。三若双存下辨相违难。疏。下别辨十事下释所谓下经文。在文易见。今当略示异相言一界有染净等者。略有十义。等字等于余九。二大小。三所依。四形状。五体性。六庄严。七清净。八佛出。九劫住。十劫转变。此即世界成就品十门中八。不取起具因缘。以将因同难果异故。不等无差别门。今难差别门也。为欲满十故加染净及与大小。大小即分量故。亦形状开出染净。即对清净开出。通余八门如娑婆为染安乐为净等。小如娑婆一三千界。大如法华富楼那国。如一恒河沙三千界量等。下之九门。多如世界成就品。二居人善恶等异者。等取或唯地上。或唯地前。或通此二。或三乘一乘等也。疏。三诸乘等别。或有国土说一乘。或二或三或四五。如是乃至无有量。或广略者。如释迦如来广制戒学。迦叶即略。乃至有佛梦中说法。四或三学调摄。即用前乘教等调摄众生。或戒调练。或定以柔伏。或慧以摄御。言强软者。即胜鬘意。已如上引。净名亦云。此土众生刚强难化故。佛为说刚强之语以调伏之言。是地狱。是畜生。是饿鬼。是愚人行处。是身邪行。是身邪行报等。譬如象马[怡-台+龙]戾不调。加诸楚毒乃至彻骨然后调伏。疏。或寿有修短者。如佛名第七说梵声佛寿十亿岁。月面佛寿一日一夜。智度论说须扇多佛朝现暮寂。阿弥陀佛寿命无量无边阿僧祇劫。释迦寿量不满百年等。疏。光明或色相不同者。如十定品。或见如来放黄金色光。或见如来放白银色光等。言或常放具阙者。释迦则具。谓常光一寻放眉间光照万八千佛土等。若普明佛常放光明无前后别。以常光故疏。随染净土居人异故现通亦殊者。谓随见胜劣多少不同故。如普现如来国土。其中众生皆悉成就自然神足等。则佛为彼现必异此方。疏。一多少者。或菩萨多声闻少。或反此。或俱多俱少。故上世界成就品明佛出云。或化多众生。或调伏少众生等。佛名经说弥留胜王佛初会声闻八十亿百千那由他等斯即多也。言二会数者。如佛名经第七云。弥留胜王佛四会说法。华胜佛一会说法。声德佛三会说法。放焰佛十会说法。或一经多会说。如华严般若。或一会说多经。如无量义法华。弥勒世尊。龙华三会。七佛说法会数不同。三凡圣大小。或唯集声闻等。或唯集菩萨。或三乘同会等。九化仪如教体中。而言等者有二。一瞪视等。二化仪前后。或先小后大。先大后小。或显密不同。顿渐等异。并如教摄中说。疏。十法住久近者。如法华说华光佛正法住世三十二小劫。像法住世亦三十二小劫。若光明佛正法像法各住二十小劫。山海慧自在通王佛寿无量千万亿阿僧祇劫。正法住世亦倍寿命。像法住世复倍正法。则正法二无量千万亿阿僧祇劫。像法亦尔。疏。若约一佛十事下。二拣滥也。恐人误谓一佛一因而有多果。故为此拣。明此是多佛同修一因。何以见果种种差别耳。一佛证一而果异者。如前已明。谓文殊问德首云。如来所悟唯是一法。云何乃说无量诸法现无量刹化无量众生等。故云德首已明。疏。第二答中下。疏文有二。一略叙答意。二广征释。前中印其因同释其果异。异自在物。同是佛同。疏。何者诸佛因果俱同异下。第二广征释也。于中有二。一摽。二释。今初。文殊向以因同用难于果异。今明果亦有同。何以不知。因亦有异故。互为不说。故云俱有同异。是则以佛就机因果俱异。废机说佛因果俱同。然果同因异相隐。因同果异相显。故文殊以显难其所隐。使物齐明成乎一道。疏。谓同满行海下。二释相也。于中有四。初通释四义。二结成同异。三引证同异。四别彰果同。今初。一同满行海者。二利行也。二将此同因下。辨异因相。亦用上来二利行也。然法相宗。自受用身及受用土自利行成。若他受用变化身土利他行招。然则利他亦能随机而取异果。诸佛皆尔。亦得言同。若法性宗。二利皆成同因异因。利他不圆安得真报。自利不足岂能利他。故随二行并成自果俱能利他。但随所宜化类差别故取异果耳。疏。是则约佛即同能随异下。第二结成同异。上直指因果同异之相。今此融通会释。然有五句。此句唯约佛。既将同因回成异因故即同。果能为异果。二约机同处而见异者。唯约生说。心自异故。三以生就佛者。犹如四心同观一境。一境不差成本同义。四以佛就生者。如虽一境令四心见殊。成能异义。五以佛望佛者。佛佛皆能随机见异。即是同义。结云犹如锦窠常同常异者。融上五句不离同异无碍。疏。瑜伽三十八下。三引证同异。除意明随机故一句。是疏释论。余皆论文。疏。就果同中下。第四别释果同。以难见故。于中二。先正释。后故成唯识下引证。即第十论。于中四种身土文分为三。初释证自性身土。既同所证明是体同。如一室之空。二自受用如千灯光同照室内。三余二身土。即他受用及变化者。正证于前亦相似名同。而随机见异。疏文有二。先摽。后释。今初。就随机见异中。有共不共者。共为异故名共。非是同义。不共随化别故上二皆异。然共不共亦相似名同。令其各见共不共差即随机见异。疏。所化共者下。第二释也。于中三。初释共义。二释不共。三双结。今初。言佛各变者。如今释迦化身。若一类众生。昔与阿閦弥陀药师宝集。皆悉有缘。应受其化。所化之者身不可分。在贤劫时阎浮之处。则阿閦如来化一佛身为释迦文。阿弥陀佛亦化一身为释迦文。药师琉璃光亦化一身为释迦文。宝集如来亦化一身为释迦文。同在迦毗菩提树下一时成佛。令诸众生但谓是一释迦文佛。如五盏灯同照一物共发一影。实有多光各发一影。而相杂故谓之为一。如其一人属于五佛。如上所明。若百千人同属五佛。亦如是见五佛为一。疏。于不共者唯一佛变者。第二释不共。设见十方百千化佛。亦是一佛化现诸身耳。疏。诸有情类属佛异故者。第三双结释。释成就上来共不共义。上来皆是论文。唯属佛异故一句义引彼论具云。诸有情类无始时来。种性法尔更相系属。或多属一。或一属多。故所化生有共不共。不尔多佛久住世间。各事劬劳实为无益。一佛能益一切生故。释曰。不尔已下即彼论文弹余师义。然应更有或多属多。或一属一。文无者略。又彼论云无始时来种性法尔。今虽取彼共不共义。但约结缘不必法尔。然摄论中有三师义。一云皆共。一一皆度一切等故。二云不共。以类本来相属别故。如慈氏释迦同事底沙佛。佛见释迦所化先熟为之入定。令其七日忘下一足。说偈赞佛超于弥勒。九劫先成。岂非别耶。三云有共不共。若一向共。何用多佛。若一向不共。不应历事多佛。愿度一切。不应以己所化众生付嘱后佛。今唯识论。即第三正义。略弹共家不弹不共。偈中。疏。略明四一者。上以因一难于果异。今此具明因果一相疏。然体同义异者。通妨。恐有难云既取初义体同为一。则一佛证时一切皆证。若约出现实如所难。佛见众生皆以证竟。今约现事故为此通。以体就能有证未证。千灯一室所照同空。以灯就空空体无二。以空就灯有照未照。随灯各取各属本灯。佛义亦尔。疏八识心王等俱不可知者。以非佛无心但深妙玄奥难知相耳。故出现品云。如来心意识俱不可得。但以智无量故知如来心耳。既云知如来心则非无心矣。彼有十相。一一皆云是为如来心第一相等。诸菩萨摩诃萨。应如是知。今取佛佛之心皆不可知故名一耳。疏。前中即随本异因等者。如众生宜以直心土化。菩萨即将直心因取直心土等。即随诸众生。应以何国起菩萨根。而取佛土等。故云得如是佛土。谓染净等土相不一故。疏。答意云。众生不见岂得云无者。即同净名经云。尔时舍利弗承佛威神作是念。若菩萨心净则佛土净者。我世尊本行菩萨道时。意岂不净而是佛土不净若是。佛知其意。即告舍利弗。日月岂不净耶。而盲者不见。对曰。不也世尊。是盲者过。非日月咎。舍利弗。众生罪故。不见如来佛国严净。非如来咎。舍利弗。我此土净。而汝不见。即其义也。疏。亦有三义初则净意乐地者。此中三义对前三义。由初他受用身地前不见。此辨登地则见下。二例知。疏。既揽同成异亦称体成益者。既是如来将其同因以取异果故。令圆机即应见真故。云称体成益。疏。若顺今经亦可此二通佛及刹者。上取晋经意。无分别是无差别。故但属刹。无憎爱约心。故但属佛。今直案文。佛具无分别无憎爱。以无分别智心平等故。刹亦无分别无憎爱。以境但无心即无分别。何有憎爱。是则佛字两用。佛无分别佛刹无分别等。疏。次半偈明异自在物者。此明见异之因。因心及业故。下半正明见异。第十佛境界甚深。疏。十信观圆便造佛境者。此明来意。亦辨在后之义疏。始信终智皆托佛境者。文殊主二法门。一主信故。善财初见便发信心。二主智故。善财后见便见普贤。始入之信亦信佛境。能度之智亦证佛境耳。故文殊说。疏。并非因位作用所及者。结也。此结分齐境。亦非下位所知者。通结二境。疏。然有三义者。正释第四句而实无所入言。仍取第三句释之。故皆有证入之言。此三别者。初一以理对悟说。二以理对事说。谓生是事与理非即故有入言。与理非异故无所入。三正约心境契合说。谓正冥境时不作入解故。疏。即广之深下。总结一偈意。疏。一殊胜等者三义并在偈中。疏。无若干者。即净名第三。其无碍慧无若干也。疏。六答法问。疏有二释。前释但融二境。后释境智双融。前中揽理成事者。是依理成事门。理彻事表者。是真理即事门。但用此二即显无别。此影略明耳。亦应云理依事显。即事能显理门。事彻理源。即事法即理门。疏。是故事则不待坏而恒真等者。成上二句。此成前句。以事全揽理。非色灭空。色性自空故。下句成下理彻事表故。不待隐而恒俗也。疏。非直广大下。结。谓生生称真则一一广大。理非事外是谓甚深。又理遍于生故云广大。即生即理故曰甚深。此即结归。初总偈中深广义。疏。又法界是所证下。第二释融境智也。则究竟无差别言有其两向。向上融二界。通向下融能所了。故云究寻其本亦无差别。即能所契合同一法界。疏。以一切差别下。通妨。谓有问云。上问说法。今答智了。岂得同耶。故今答云。所了之声是佛法轮声摄故。随其类音为说法故。出现品云音声实相即法轮故。贤首品亦云能令三界所有声。闻者皆是如来音故。上疏云随性随相皆悉了知。了相差别。随宜用之。了性体融。一摄一切。疏。八知即心体者。此句标示。上智即对所证之法明能证之智。今直语灵知真心异乎木石者。通能所证也疏。了别则非真知下。双会南北宗禅以通经意。此句即遣南宗病也。谓识以了别为义。了见心性亦非真知。净名云。依智不依识。谓分别名识。无分别名智。今有了别之识故非真知。真知唯无念方见。疏。瞥起亦非真知者。此释第二句。遣北宗之病也。北宗以不起心为玄妙故。以集起名心。起心看心是即妄想。故非真知。是以真知必忘心遗照言思道断矣。故胜天王般若。问云。云何菩萨修学甚深般若通达法界。佛告胜天王言。大王即是如实。世尊。云何如实。大王。即不变异。世尊。云何不变异。大王。所谓如如。世尊。云何如如。大王。此可智知非言能说。离相无相远离思量过觉观境。是谓菩萨修行甚深般若了达甚深法界。释曰。但以无念心称此而知。即同佛知见。经云如实即无念。是用无念心见闻觉知觉知一切事法。心常寂静即如来藏疏。心体离念非有念可无者。双会二宗释第三句。以北宗宗于离念。南宗破云。离念则有念可离。无念即本自无之。离念如拂镜。无念如本净。今为会之。起信既云心体离念。亦本自离。非有念可离。亦同无念可无。即性净也。非看竟方净。若无看之看。亦犹无念念者则念真如也。疏。众生等有惑翳不知下。释第四句。即用法华开示悟入佛知见意。谓开除惑障显示真理。令悟体空证入心体也。大意然矣。此有多释。已如前引。今更略举禅门释之。北宗云。智用是知。慧用是见。见心不起名智。智能知。五根不动名慧。慧能见。是佛知见。心不动是开。开者开方便门。色不动是示。示者示真实相。悟即妄念不生。入即万境常寂。南宗云。众生佛智妄隔不见。但得无念即本来自性寂静为开。寂静体上自有本智以本智能见本来自性寂静名示。既得指示即见本性佛与众生本来无异为悟。悟后于一切有为无为有佛无佛常见本性。自知妄想无性。自觉圣智故是菩萨。前圣所知转相传授。即是入义。上二各是一理。前之略释是疏本意。余如别说。疏。即体之用。故问之以知下。会违。谓前问问知。今答性净都无知言。何以会通。故为此会故。水南善知识云。即体之用名知。即用之体为寂。如即灯之时即是光。即光之时即是灯。灯为体光为用。无二而二也。知之一字众妙之门。亦是水南之言也。若能虚已下劝修。即可以神会。难可以事求也。能如是会非唯空识而已。于我有分也。疏。九答证问。疏文有三。初标举。二释相。三结示。疏。非业系故下释相。于中有三。初经中七字。示三德体。二无住处下八字拂三德相。三以第四句辩三德功能。疏。由无用故下释第四句。合上体相不二故。功用普周也。三是谓三德下。结示三德。广义已见玄中。下出现品复当重解释。此但撮略对文耳。疏。因何而现下。疏文有三。初来意可知。二所现有十下。释文。三又此亦可下。重会前文。二中持戒即人天胜劣等者。如第二地。疏。说法即近报净居。聪明利智等者。皆智论文。论第十三引育王经云。育王常供养众僧。有一比丘。口内馨香。育王怀疑试而验之。方知本有。问其所因。比丘答云。迦叶佛时说法之果。复闻说法果唯尔耶。答。此是华报。问云。果报云何。因说偈云。大名闻端正。得乐及恭敬。威光如日月。为一切所爱。辩才有大名。能尽一切结。苦灭得涅槃。如是名为十。此即说法之果也。疏。又此十亦可配十甚深者。重会前文不为此释则现事无由。理必合耳。但文影略故致亦可之言。初来意有三。初一通对前后辨来。谓欲成妙位是后十住故。前品明解即是对前。二又前明入理下。此及第三俱是对前二。即以行对行。但理事不同。三即以愿对行。则二品全别故。前品具解行二义。此品具行愿二义故。疏。次释名中二。先正释。后得斯意下。辨行功能。疏。文殊心故下。覆成上二。然即贤首品初生起之意寻文可知。疏四解妨中。有二。一唯愿无行妨。二辨所行非真妨。前中二。先问后答。于中又二。先列。后结。前中略有六重。一事理无碍行。二以愿导智下。悲智无碍行。三遇违顺境下。止观双流行。四又对于事境下。三观一心行。五又所造成行下。十度齐修行。六皆愿利生下。四弘誓愿行。六中前三各有三义。初中三者。一历缘造修事行也。二触境不迷理行也。三双达事理。即事理无碍行也。第二行中含三行者。一大悲行。二初对悲行。总为智行。三悲智双运行。四中有五别。明空假中为三。四三观不次第为一行。五三观一心为一行。三五六者并文处可知。三观如前后说疏。沤和涉事者。沤和俱舍罗此云方便善巧。即肇公宗本论文。论云。沤和般若者大慧之称也。诸法实相谓之般若。能不形证沤和功也。适化众生谓之沤和。不染尘累般若力也。然则般若之门观空。沤和之门涉有。涉有未始迷虚。故常处有而不染。不厌有而观空。故观空而不证。是为一念之力权慧具矣。一念之力权慧具矣。好思历然可解。疏。二陈所问中。文二。先总科。二此十一中下。料拣。自有三意可知。三中以善修七觉下。解妨。谓有问云。其初意中二四与六此三明因。如何今十皆得名果。故为此通。以约相显望菩提涅槃此三为因。是初十成故得称果。皆言下。释云何得言。从初十望后下。重通复难。问。初十既因。何以前科云智首举德征因。答意可知。则智首总问因果之德。文殊总举历缘巧愿。则皆成矣。疏。今十句下。疏文分三。初依总别科释。二先果后因释。三当句对惑释。今初。则十一段皆是所成之果。兼含料拣中第三意。初十为能成。下十为所成。从后倒牒十果。案次释文。谓第一无过失三业。得第十一超胜尊贵果。第二不害三业。得第十能为饶益果。三成第九。四成第八。五成第七。六成第六。七成第五。八成第四。九成第二。十成第三。唯后二前却耳。亦可如次犹涉境无染故成众慧。智为先导成就法器。其中加字已当释文。如云无恚害以恚释害。以涉境释于无染。约体释于清净等。细寻历然。疏。又由后十下。二先果后因释。以初十句为果。后之十段百句为因。故云永无失等唯佛不共。永无失等者。等下九句不害业等。言不共者。即十八不共法。谓一身业无误失。二无卒暴音。三无种种想。四无不定心。五无忘失念。六无不择舍。七欲无退。八念无退。九精进无退。十定无减。十一智慧无减。十二解脱无减。十三身业智为先导随智而转。十四语业智为先导随智而转。十五意业智为先导随智而转。十六知过去无著无碍。十七知未来无著无碍。十八知现在无著无碍。广如别章。今以十句通摄十八。谓初二即初三。一由三业无过害故。次二即次三。由有念定慧故。不可毁坏故。三皆云无。五六即七八九。七即定慧解脱。三种无减故称殊胜。八九即后三。三世无著无碍故云清净无染。十即十三十四十五。智为先导随智而转。故疏云永无失等唯佛不共。今约分分故为后因。疏。又后十句下。三当句对惑释。以破六根本惑成斯十句。疑摄三句。贪摄于二。余四各一故。六摄九。疏。初一异熟果者。俱舍显相颂云。异熟无记法。有情有记生(二)等流似自因(三)离系由慧尽(四)若因彼力生是果名士用(五)除前有为法有为增上果。释曰。初二句异熟果相。但是无覆无记。不通非情。从善恶感名有记生。次句等流果相。似于同类遍行自因。次句离系果相。由慧尽者。慧则择也。尽则灭也。谓此择灭离系所显故。将择灭释离系果。次二句士用果相。若法因彼势力所生。如因下地加行心力上地有漏无漏定生。及因清净静虑心力生得变化无记心等离系。名为不生士用。为因道力证得亦得士用果名。后二句增上果相。有为法生余法不障是增上果故。唯有为除前已生有为之法。谓果望因或俱或后必无前果后因故云除也。除此前外余诸有为为增上果。论云。增上之果。问。士用增上二果何殊。答。士用果名唯对作者。增上果称通对所余。如匠所成对能成匠。俱得士用增上果名。对余非匠。唯增上果。非匠不造故非士用。瑜伽三十八云。习不善故乐住不善等为等流果。或似先业后果随转。释曰。此有二义。释于等流。后义果似于因。即俱舍意。如杀生因等得短寿果。前义即于后果之上行因似因。如前世杀生今亦好杀等。瑜伽又云。以道灭惑名离系果。四人工等事由此成办稼穑财利等果为士用果。若眼识等是眼根等增上果。身分不坏是命根增上果。二十二根各起自增上果。当知一切名增上果。余例可知。然上所引俱舍即是根品。彼论以六种因成斯五果非今所要。疏。瑜伽具释者。第六回向初当广释之。即有八种异熟。今开成十句。今生处具足总明义当财位果。二即种族果。三亦财位。四即大色果。五人种性果。非不男等。六信言果。意由念具故。七名誉果。八义当寿命。离过修行无夭逝故。九大力果。十亦大力。智力觉悟故。疏。无畏下随难重释。疏。又此十事下。约法。言生在佛家者。菩提心家故。等者等于余句。谓二种族即具佛种性。谓自性住性习所成等。三明家即真如为家。亦四家故。四家如七地。四明见佛性。如见色故。故涅槃云。佛性有二。一色。二非色。如来所见为色故。五相谓有悲智等为菩萨相故。余之五句经自约法可知。疏。又具足下。重释具足之言。上约横具为具足。今约竖说之。疏。即是种性者。谓种性位。由于习种合于性种方名种性也。性种即自性住性为正因。性即是涅槃第一义空性也。习即新熏修成之性。决于佛因称为种性。引证可知。言无性摄论者。即第八论释因缘云。诸菩萨因缘。即有言闻熏习。是无分别智及如理作意。释论中云。因即能作因缘义。有言者。大乘言音。闻谓听闻。由此引功能差别说名熏习。以此为因。所生意言顺理清净。名如理作意。疏。摄论广说者。即第七论。瑜伽四十五。明内外各有六方便此即内六。疏。瑜伽起信等论者。前第一经疏中已引起信。今略引瑜伽。即七十七菩萨地品中。彼论亦引深密。慈氏问世尊。如来说四种所缘境事。一有分别影像所缘境事。二无分别影像所缘境事。三事边际所缘境事。四所作成办所缘境事。几奢摩他所缘境事。几毗钵舍那所缘境事。世尊答云。初一毗钵舍那所缘境事。次一奢摩他所缘境事。后二是俱所缘境事。释曰。初一即事。二即是理。故无分别智缘三四通事理故用二为能缘。则是以事对观义也。故前第一经疏中已为出意。但不顺无分别智证如中义耳。广如彼说。今取一义故不言是非。以明十重。从粗至细。自浅暨深故。初二止观别行。一即瑜伽奢摩他品。二即毗钵舍那品。下八皆双运品。而三正是双运。对第四双遮。此为双照。若取别义双照皆观。双遮皆止。上四以理事为能成。止观为所成。五融于心境即合前三四二门。以初二事理即三四所融故。绝事理即第四门中境。无碍即第三门中境。泯止观即第四门止观。无碍止观即第三门止观。合上二重止观与二重之境明非一异。不坏二相故不一。二体无异故不二。故虽融心境方是事理无碍之门。但言相融不说。何者。是止是观者此通三意。一但融上二重止观即是此门止观。二者照斯二而不二不二而二。即是于观不取诸相即名为止。三者不碍心境而一味成即观上止。不坏一味而心境成即止之观。后五即事事无碍门中止观。六是一多相容不同门。七是诸法相即自在门。八即合前即入义。当同时具足门。九即因陀罗网境界门。十即主伴圆明具德门。欲显后后深于前前故合即入耳。余可思准。此亦一处明示止观。兼广演玄言。疏。皆约流转以明者。由善巧义通还灭故。总释善巧乃有三义。一知理。二知事。三云加能摄无尽。正是事事无碍兼于事理无碍。故大品云。一切法趣色。色尚不可得。云何当得有趣非趣。一切同归于空。诸法之空不异色。空故即事理无碍意。今取一摄一切。即事事无碍。善巧开此为二便有四义。瑜伽五十六七广说。三科善巧。多约相说。即第二义。疏。第八十王敬护是增上果者。即有力增上。由己具德令彼护故。疏。由本愿力为依救等。即瑜伽。前意行以昔修故。言由本行力为第一等者。即第二意果似昔因。既为第一故是行果疏。佛地论第七有五重者。一修善因得乐果故。二离恶摄善故。三此世他世益故。四世出世益故。五福德智慧益故。上之五重各先义后利。疏。一言蔽诸者。即论语云。诗三百一言以蔽诸。曰思无邪。包曰蔽犹当也。谓归于正诸之也。疏。四十一位者。此约行修有障等。第四十二即妙觉位。是所求故。无障非行故。疏。不同权小谈有藏无者。小乘谓唯佛一人有大觉性。权即五性。谈其有者。藏其无者。在有佛性中故。又云。通别类异。通即皆有。别则有有佛性有无佛性疏。以是至德行本者。即外典意。故孝经。夫子语曾子。曰。先王有至德要道。民用和睦上下无怨。汝知之乎。注云。至德者孝悌也。要道者体乐也。故上至天子下至庶人。皆当行孝无始终也。言行本者。俗典以孝为百行之本。下引佛教证。菩萨戒亦云。孝养师僧父母孝名为戒。亦名制止。疏。然二乘之染非真染等者。即涅槃第二南经哀叹品。佛诃三修比丘云。汝诸比丘。勿以下心而生知足。汝等今者虽得出家。于此大乘不生贪慕。汝诸比丘。身虽得服袈裟染衣。其心犹未得染大乘清净之法。汝诸比丘。虽得行乞身经历多处。初未曾求大乘法食。汝诸比丘。虽除须发。未为正法除诸结使。汝诸比丘。今当真实教敕汝等。我今现在大众和合。如来法性真实不倒。是故汝等。应当精进摄心勇猛摧诸结使。释曰。此以小乘。方大尚未能除所知无明。染法空法常住妙法故云尔也。疏。五受之一者。一善来。二上法。三三归。四八敬。五羯磨。多释不同。多依此五。疏。归要三者前归敬序中已广说竟。言至下当明者。即明法品。前是抄广故此指下。疏。和尚此云亲教者。是昔时梵语。即龟兹已来梵言。正云邬波陀耶。此云亲教。疏。戒有二种等者。依比丘戒则五戒十戒八戒皆为方便。五众之最为最胜法。若菩萨戒为具足。则比丘戒亦为方便。超二乘上为最胜法。愿所成者明是佛果。疏。杨枝五利者。一明目。二除痰。三除口气。四辨味。五消食。新经有十义。疏。朝中嚼杨枝。净秽不相杂。此两句语全是无行禅师。于西域寄归之书。南海寄归传亦广说之。疏。三苦八苦亦皆除灭者。由三涂苦灭故生老病苦亦灭。由断此惑不造十恶业故。无怨憎会苦。由断分别欲贪故。无求不得苦及爱别离苦。从此唯有死及取蕴。至金刚无间道根本智断彼二苦。虽有漏善法此时犹在行苦所随。由被胜智照同法性。于解脱道不待择灭。任运弃舍功归无间。上约法相说。取正体无分别智名为根本。以望加行得名。虽通诸位而见道金刚二处最显故略举之。又有约法性以本觉为根本智。以与始觉为根本故。此唯约解脱道。证理时与根本冥合乃名获得本觉根本。从此永无死及取蕴。虽断惑证理立二道名然。同一刹那获智亦尔。是故无间道断见修二障种时。即是解脱道时断也。疏。一约入真见道之慧等者。亦有二义。例同断苦。断身病之苦牒前所断。及烦恼病是此所断。谓一切下。出所断体。粗重即是种子。分别拣于俱生。亦为身病远因者。非近因故。如房色过度是身病近因。由贪故尔即为远因。言一刹那中顿断者。至初地中广释。顿证三界四谛真如。至十回向中释。疏。二约金刚心顿断一切诸烦恼病者。即俱生也。此上所转舍。依上解下结成前二　　　　大方广佛华严经随疏演义钞卷第三十四　　　　大方广佛华严经随疏演义钞卷第三十五　　　　唐清凉山大华严寺沙门澄观述　　疏。诸佛菩萨始自发心下。文中有三。初列十恩。二结成恩重。三者引证。初十恩者。一发心普被恩。二难行苦行恩。犹如慈母咽苦吐甘。舍头目髓脑国城妻子。剜身千灯。投形饿虎。香城粉骨。雪岭亡躯。如是等事皆为众生。三不顾自身者。一向为他恩。曾无一念自为于己。犹如慈母但令子乐自杀不辞。经云。菩萨所修功德行。不为自己及他人。但以最上智慧心。利益众生故回向。四垂形六道恩。谓已证灭道应受无为寂灭之乐。而垂形六道遍入三涂。长劫救物入于地狱。以身救赎一切众生。五随逐众生恩。上辩横遍六道。今约长劫不舍。如子见父视父而已无出离心。如来随之。如犊逐母。备将万行随逐救摄。如须弥音遍净天王。得随诸众生永流转生死海解脱门。六见其造恶如割支体。即大悲深重恩。故善财童子谓无忧德神云。圣者。譬如有人唯有一子。爱念情至忽见被人割截支体。其心痛切不能自安。菩萨摩诃萨。亦复如是。见诸众生造烦恼业。堕三恶趣受种种苦。心大忧恼。若见众生起身语意三种善业。生人天趣受身心乐。菩萨尔时生大欢喜。今略举悲深。喜亦深故。七迄成正觉隐其胜德者。即隐胜彰劣恩。十莲华藏尘数之相海滴难称。无尽之德并隐不彰。但云百劫修成三十二相。三十四心断见修惑。五分法身觉树初圆。如老比丘同五罗汉。故法华中。脱珍御服。著弊垢衣。执除粪器往到子所。八以贫所乐法诱摄拯救。即隐实施权恩。圆顿一乘隐而不说。乃以三乘人天小法教化众生。此上二句。即净名经第三香积品中。彼诸菩萨问维摩诘。今世尊释迦牟尼以何说法。维摩诘言。此土众生刚强难化故。佛为说刚强之语。以调伏之言。是地狱。是畜生。是饿鬼。是诸难处。是愚人生处。是身邪行。是身邪行报等。乃至云。如是刚强难化众生故。以一切苦切之言乃可入律。彼诸菩萨闻说是已。皆曰未曾有也。如世尊释迦牟尼佛。隐其无量自在之力。乃以贫所乐法度脱众生。斯诸菩萨亦能劳谦。以无量大悲生是佛土。九见其憍恣示迹涅槃者。示灭生善恩。故法华云。若佛久住于世。薄福之人不种善根。贫穷下贱贪著五欲。入于忆想妄见网中。若见如来常在不灭。便起憍恣而怀厌怠。不能生难遭之想恭敬之心。是故如来以方便说。比丘当知。诸佛出世难可值遇。乃至云。斯众生等闻如是语。必当生于难遭之想。心怀恋慕渴仰于佛便种善根。四十七经有涅槃佛事。与此大同。十留余福教以济危苦者。即悲念无尽恩。谓世尊同人中寿应寿百年。留二十年福以庇末法弟子。大集月藏分第十卷云。悲愍众生故舍寿。第三分令我法海满洗浴诸天人。假使毁禁戒。悉住不退地。若有挝打彼。即为打我身。若有骂辱者。则为毁辱我。又云。留白毫之福以覆弟子言留教者。即三藏八藏广益众生。依之修行皆得成佛。形像塔庙乃至舍利。一兴供养千返生天等。疏。故自顶至足下结成恩重。疏。得人下。引经证成。初即涅槃第二十八。不知恩者多遭横死。即此经四十八随好品。故经云下。三引他经(月藏分)先一偈具足经文。唯自利下取意引。彼亦一偈云。唯有传持正法藏。宣扬教理施群生。修习一念契真如。即是真报如来者。会意可知。疏。能离五邪者。即智论二十二。其第五。名称说所得供养以动人心。前四全同。疏瑜伽名善守根门者。即第二十三论云。云何根律仪。谓如有一能善安住密护根门防守正念。乃至广说。云何名为密护根门。谓防守正念常委正念。乃至防护意根。及正修行意根律仪等。疏净名云。所见色等者。即迦叶章。令迦叶以空聚想入于聚落。所见色于盲等。所闻声与响等。所嗅香与风等。所食味不分别。受诸触如智证。知诸法如幻相。无自性无他性。本自不然。今则无灭等。是故藏护诸根则不犯尘境。成六自在王。岂为六贼所劫夺耶　　贤首品第十二。疏。夫行不虚设等者。此有二来意。初对前行以成今德。后又前智首下。广前所成之德故次来。疏。令起圆融信行等者。天台智者。依此一品立圆顿止观。止观第一云。此菩萨闻圆法。起圆信。立圆行。住圆位。以圆功德而自庄严。以圆力用建立众生。今宗即圆法。意趣有五。一信。即起圆信。二行。三位。四德。五用。皆以上圆融贯之。彼释闻法云。谓闻生死即法身。烦恼即般若。结业即解脱。虽有三名而无三体虽是一体而立三名。是三即一相。其实无有异。法身究竟般若解脱亦究竟。般若清净余亦清净。解脱自在余亦自在。闻一切法亦复如是。是名闻圆法。云何起圆信。信一切法即空即假即中。无一二三而一二三。无一二三是遮一二三。而一二三是照一二三。无遮无照直入中道。皆究竟清净自在。闻深不怖。闻广不疑。闻非深非广意而有勇。是名圆信。云何行圆行。一向专求无上菩提。不余趣向。三谛圆修。不为无边所寂。不为有边所动。不动不寂直入中道。是名圆行。其位德用之圆。全引今经。若自取当经闻圆。即闻上同时具足等十种玄门。及依正无碍等。依此起信即是圆信。其圆行等。并广如前说。今此一品多广圆德用耳。疏。则与长行文有影略者。长行起后但起发心。偈中起后但起修行。故二处起后互为影略。就结前中长行有大功德无佛往修。偈有往修复阙功德。亦是影略疏。一少言摄多义等者。上一意诸赞叹者多义偈者是也。第二意以偈有美妙文辞故。疏。后三开章下。此段有二。先正释经文。后此初发心下。问答料拣。于中有二问答。第一问发心浅深。第二问圆摄所以。前中疏。以此甄别非无有异者。此中异下二处之文。疏。故缨络云发心住者。是人等者。证成发心通始义也。彼经第二初释经义品云。佛子。发心住者。是人始从具缚凡夫未识三宝圣人。未识好恶因之与果。一切不识不解不知。佛子从不知始。于凡夫地。值佛菩萨教法之中。起一念信。便发菩萨心。是人尔时信前名信相菩萨。亦名假名菩萨。亦名名字菩萨。其人略行十心。所谓信心。进心。念心。定心。慧心。戒心。回向心。护法心。舍心。愿心。又云。佛子。发心住是上进分善根人。若一劫二劫。乃至一恒二恒佛所。行十信心信三宝常住等。疏。明知此中发心。该于初后者。具缚未识初发为始。而一劫二劫修行方得初住。住前但名信相菩萨。居然通始终也。疏。问此既是初下。第二问答。显圆摄所以。于中先问。后古德下答。于中三。初正释本义。二傍序异释。三引妨会宗。初中二。先明行布。后二圆融通摄门下圆融。于中亦二。先正辨圆融。后此中有二门下。出圆融所以。于中三。初双标二门。二双释二门。三问答料拣。疏。前中普揽下。双疏二门。即分为二。就初门中又二。一正明缘相。广如玄中。疏。此经之中依斯义故下。二会释经文。言如下文十定不通等说者。定通二品。义该始终故。等者等取十忍。下经十忍之中。有音声顺忍等。谓约五忍明义。七八九地得于无生已过信顺。况于等觉。今明等觉有音声等故是摄初。疏。十住十行等说者。谓位位满处皆成佛故。一住若不收诸住。云何说得位满成佛。故十住后有灌顶住。海幢灌顶之后便说佛故。疏。如离世间品说者。离世间品具二千行法。如次配于住行。而不存其位名。但有与位相应之行故。疏。二法界融摄门等者。在文可知。疏。问下发心功德品下。第三问答料拣。有三问答。一会前后经文。二问约法相收是则可尔下。以法疑人。先问。后答。答言十千劫乃是一经。是即仁王经。疏。此经纵有行布下。三通伏难。谓有难言。如上所说既有行布。此与诸经复云何异。故今答云。行布乃是圆融之行布耳。疏。亦有引此下文下。第二傍序异说。即安国法师。于中有三。初正立。二引文证成。三辨顺违。初中意明。此中发心是初地证。发心非信成就发心。以其作用殊胜。非地前故。疏。以有则获灌顶而升位等。非是信故者。二引文证成。而言等者。彼有十义。以证此中非信成就。谓一以说断除疑网出爱流。便得坚固不坏心故。以若未入圣何。以度疑。若是凡夫何能不坏。入见谛者乃能度疑。信不坏故。二若未入地不应得有常持戒故。三不应云生如来家故。四凡夫不得身语意业常无失故。五不应则获功德法性身故。六不应云则获十地十自在故。七不应则获灌顶而升位故。八不应云则身充遍于虚空故。九何以菩萨具智慧故。十信大乘者。犹为易。能信此法倍更难故。岂有凡法难于圣法。故知此品正教舍凡展转乃至进入佛地。今疏文中略引彼证故。致等言是其一意。疏。若尔初地岂得灌顶下。辨非。文有五段。初正以其所引难其所立。但难其一余九例知。谓既十地中方得灌顶。纵是初地岂得灌顶。二若云展转下。假设彼救反以成立。三若许从信下。假纵彼救结破彼立。四下文自有下。广引文证。显彼立非。孟浪者出庄子。已见华藏品。五下发心品下。例破。后文所立非理。以彼下文亦判彼品为初地发心故。此既不立。彼居然非。疏。门下云无量亿劫勤修学下。第三引妨会宗。于中有二。先问后通。前中即此品文。安国坚执属证发心经多劫故。非是初心一生故也。亦非十千以为无量。遮救自义。况有救云无量即十千故。疏。通斯难者下通。通意可知。疏。第三亦兼修行者。以所具行位行即修行故。位即亦是修行之德。故云此及后二皆修行之德。疏。瑜伽菩萨地明等者。疏文有二。先释科文。行相之言便引瑜伽明具五义。而行相为总故为科目。疏。后因缘者下。牒经别释因缘之义。于中二。先以义略释。二后瑜伽云下。引文释。于中三。初引瑜伽。次引起信。后会当经。初中因缘之外更加四力。缘谓见闻境界。因谓内心发起。力谓有所干能。然即前四因正望发心以明力用。自力即从种性因发。他力即是善友所摄。因力即是自起悲心。加行力即长时苦行。又四力成就即名为因。亲能发故。疏。今经即初及三者。文中无人劝故。不言因加行故。疏。起信论智印经有七因缘者。论云信成就发心者。依何等人修何等行得信成就堪能发心。所谓依不定聚众生已有熏习善根力故。信业果报能起十善厌生死苦。欲求无上菩提。得值诸佛亲承供养。修行信心经一万劫。信心成就故。诸佛菩萨教令发心(一)或以大悲故能自发心(二)或因正法欲灭。以护法因缘故能自发心(三)如是信心成就得发心者。入正定聚。毕竟不退。名住如来种中正因相应。若有众生善根微少等。未经一万劫。于中遇缘亦有发心。所谓见佛色相而发其心(一)或因供养众僧而发其心(二)或因二乘之人教令发心(三)或学他发心(上有四缘)如是等发心悉皆不定。遇恶因缘。或便退失堕二乘地。智印同此。疏。信谓于实德能。深忍乐欲心净为性者。唯识第六云。云何为信。于实德能深忍乐欲。心净为性。对治不信乐善为业(此总明体业)。然信差别略有三种。一信有实。谓于诸法实事理中深信忍故。二信有德。谓于三宝真净德中深信乐故。三信有能。谓于一切世出世善深信有力能得能成起希望故。释曰。实德能三即信依处。忍乐欲三如次配之。言能得能成者。信己及他。今得后成。又无为得有为成故。论云。由斯对治彼不信心。爱乐证修世出世善。释曰。上释信业。下欲拣别。故又问答。论云忍谓胜解。此即信因。乐欲谓欲。即是信果。确陈此信。自相是何问也。岂不适言。心净为性。此犹未了彼心净言。若净言即心应非心所。若令心净惭等何别。心俱净法为难亦然。释曰。此中三难。初持业释。次依主释。后邻近释。言为难亦然者。同前惭等何别。亦是心王俱时法故。论曰。此性澄清能净心等。以心胜故立心净名。如水清珠能清浊水。惭等虽善非净为相。此净为相无滥彼失。又诸染法各别有相。虽有不信自相浑浊。复能混浊余心心所。如极秽物自秽秽他。信正翻彼故净为相也(正义竟)。有说。信者爱乐为相。应通三性。体应即欲。又应苦集非信所缘(此破小乘上座部)有执。信者随顺为相。应通三性。即胜解欲。若印顺者。即胜解故。若乐顺者。即是欲故。离彼二体无顺相故(此破大乘异师也)由此应知。心净是信结也。然今疏文略引标释义已周备。今法宝下以论配经。复有二意。一者别配。谓法有事理。即是初实也。法有理行即出世善等故。是后能故。云今法宝中已摄初后。后亦三宝中皆具此三者。义以前三通于三宝。如文可知。次大者下。释下句也。疏。别中下。上释总偈竟。疏。初半偈拣去偏伪者。即天台止观中意。然有二文。一当第五卷明十法成乘。中有真正发菩提心。故云拣去偏伪。故下疏云。有二乘心者。名之为偏等。二者第一卷中明有五略。谓发大心。修大行。感大果。列大网。归大处。今即第一发大心中文。然彼复分为三。初方言。次拣非。后显是。方言易了。今将不求一行当彼拣非也。余文即当显是。今初。彼文云。道亦有通有别。今亦拣之略为其十。若心念念。专贪嗔痴。摄之不还拔之不出。日增月甚起上品十恶。如五扇提罗者。此发地狱心行火途道(一)若其心念念。欲多眷属。如海吞流如火焚薪。起中品十恶。如调达诱众者。此发畜生心行血涂道(二)若其心念念。欲得名闻四远八方称扬叹咏。内无实德虚比贤圣。起下品十恶。如摩揵提者此发鬼心行刀涂道(三)若其心念念。欲胜于彼。不耐下人轻他珍己。如鸱高飞下视人物。而外扬仁义礼智信。起下品善心。行阿修罗道(四)若其心念念。欣世间乐。安其臭身悦其痴心。此起中品善心行于人道(五)若其心念念。知三恶苦多。人间苦乐相间。天上纯乐。为天上乐。闭六根不出。六尘不入。此上品善心行于天道(六)若其心念念。欲大威势身口意业。才有所作一切弭从。此发欲界主心行魔罗道(七)若其心念念。欲得利智辩聪。高才勇哲。鉴达六合。十方颙颙。此发胜智心行尼揵道(八)若其心念念。五尘六欲外乐盖微。三禅之乐由如石泉其乐内熏。此发梵心行色无色道(九)若其心念念。知善恶轮环凡夫耽湎贤圣所诃。破恶由净慧。净慧由净禅。净禅由净戒。尚此三法如饥如渴。此发无漏心行二乘道(十)若心若道其非甚多。略举十耳(结)今疏欲具此十非故。于经文。委曲而取耳。于疏文中分二。先总明。即瑜伽意。后文中不求五事下。正释经文配成十非。然不必全尔故致多言。以随一烦恼有三涂因故。又但取意略明。但寻上引疏文。居然易了。但人天因含其三界也。一人。二欲天。三上二界。余文可知。有二乘下结成。即前九为伪。后一为偏也。疏。其中对上四因四缘可以意得者。深心信解。及深信诸佛及佛法。即第一种性具足因。恭敬尊重一切佛。即第二赖佛菩萨摄受因。以恭敬故。但为永灭众生苦。即第三多起悲心也。常欲利乐诸众生庄严国土供养佛。即第四长时猛利难行苦行也。四因具矣。言四缘者。恭敬尊重一切佛者。以见闻神变威力故。即第一缘。受持正法修诸智者。以闻法微妙故。即第二缘。又受持正法者。见法欲灭故。即第三缘。但为永灭众生苦者。即见生受惑业苦。是第四缘也。见苦即缘。长悲即因。故虽一文因缘具足。此中四力不具故不会之。疏。又上从不求五欲下。重解经文以上来所解参古德意。此下一向新意不干旧解。文自有五。一约信德。二约菩提意。三约佛性。四约四弘。五结归真正。今初。则经文五偈应分为二。初一偈标信发心。后四偈彰信之德。疏。今文并具但不次耳者。彼经次云。一亲近善友。二供养诸佛。三修习善根。四者志求胜法。五心常柔和。六遭苦能忍。七慈悲深厚。八深心平等。九爱乐大乘。十求佛智慧。疏。四有三字者。以供养佛字全同故。疏。又此十德即求菩提之意者。第二明菩提意。而云发菩提心等者。彼广有文。略举十四广结无边。今但举一以等十三。谓二欲承事供养一切诸佛。悉无余故发菩提心。其悉无余下八字一一皆有。三欲严净一切诸佛国土。四欲护持一切诸佛正教。五欲成满一切如来誓愿。六欲往一切诸佛国土。七欲入一切诸佛众会。八欲知一切世界中诸劫次第。九欲知一切众生心海。十欲知一切众生根海。十一欲知一切众生业海。十二欲知一切众生行海。十三欲灭一切众生烦恼海。十四欲拔一切众生烦恼习气海。悉无余故发菩提心。善男子。以要言之。菩萨以如是等百万阿僧祇方便行故发菩提心。善男子。菩萨行普入一切法皆证得故。普入一切刹悉严净故。是故善男子。严净一切世界。尽我愿乃尽。拔一切众生烦恼习气。尽我愿乃满。释曰。上皆菩提心所为也。对今经文可以意得。疏。末后偈初句下。三。约佛性。即随难重显种性具足三佛性义。即佛性论第二卷第三显体分三因品。论云。复次佛性体有三种三性所摄义。应知三种者。所谓三因。三种佛性三因者。一应得因。二加行因。三圆满因。初即二空所显真如。由此应得菩提心。乃至道后法身故。二加行因者。谓菩提心。由此心故。得三十七品。十度十地。乃至道后法身。三圆满因者。即加行因。由此故得一切圆满。三种佛性者。应得因中具有三性。一住自性性。二引出性。三至得果性。释曰。住自性者。谓道前凡夫位。引出性者。从发心已上穷有学圣位。至得果性者。无学圣位。疏。又文有四弘可以意得者。四约四弘也。文中不求五欲等。即显烦恼无边誓愿断。但为永灭众生苦。即众生无边誓愿度。受持正法修诸智。即法门无尽誓愿学。证菩提故。即佛道无上誓愿成。故四具矣。疏。又上云深心信解常清净下。第五结归真正。于中二。先显真正菩提心体。后正结归。前中意有其三意。初约三心菩提。二约三观。三约四弘。今初。初明大智心。次慨众生迷此下。大悲心后悼昔不知下。大愿心即菩提心。灯大悲为油。大愿为炷。大智为光。光照法界故。上如次即直心。大悲心。深心也。二约三观者。悲愿是假观。前大智心中直明本性清净。即是空观。烦恼即菩提本来是佛。即中道观。三约四弘者。初通立理以是圆教四弘故。称性明之。从信烦恼即菩提下。别显四弘。初即烦恼无边誓愿断。二由称本性而发心故下。即佛道无上誓愿成。三慨众生迷此下。众生无边誓愿度。四悼昔不知下。法门无尽誓愿学。此明四弘通指上四弘。上但指文。今将深心之言会通此四令圆妙耳。疏。有悲故不为无边所寂下。正结归。谓上虽多义不出悲智故今结之。即结上疏文及经耳。故止观第五明十法成乘中。第二真正发菩提心云。既深识不思议境一苦一切苦。自悲昔苦起惑耽湎。乃至云思惟彼我鲠痛自他。即起大悲兴两誓愿。众生无边誓愿度。烦恼无边誓愿断。众生虽如虚空誓度如空之众生。虽知烦恼无所有。誓断无所由之烦恼(上二即空观)虽知众生甚多。而度多多之众生。虽知烦恼无边底。而断无边底之烦恼(假观)虽知众生如佛。而度如佛之众生。虽知烦恼如实相。而断如实相之烦恼(中观)何者。若但拔苦因拔苦果此誓杂毒故须观空。若偏观空则不见众生可度。是名著空者。诸佛所不化。若偏见众生可度则堕爱见大悲非解脱道。今则非毒非伪故名为真。非空边非有边故名为正。如鸟飞空终不住空。虽不住空迹不可寻。虽空而度。虽度而空。是故誓与虚空共斗故。名真正发菩提心。释曰。此上释须三观所以。又云又识不思识心一乐心一切乐心。我及众生昔虽求乐因不知乐因。如执瓦砾谓如意珠。妄指萤光呼为日月。今方始解故起大悲兴两誓愿。谓法门无尽誓愿知。无上佛道誓愿成。虽知法门永寂如空。誓愿修行永寂。虽知菩提无所有。无所有中吾故求之(上即空观也)虽知法门如空无所有。而有誓愿画绘庄严虚空。虽知佛道非成所成。如空中种树使得华果(名假观也)虽知法门及佛果非修非不修。非证得非不证得。以无所证而证而得(中观也)是名非伪非毒。名之为真。非空非爱见。名之为正。如是慈悲誓愿。与不思议境智。非前非后同时俱起。慈悲即智慧。智慧即慈悲。无缘无念普覆一切。任运拔苦自然与乐。不同毒害。不同但空。不同爱见。是名真正发菩提心。释曰。但观上所引之文。疏文居然易了。即撮其大意而为此疏显经深玄。然此经上下菩提心义。文理渊博。见其撮略故。取而用之。引而证之。疏。第二信为道元下。此段多易。但云一本义菩提本故者。意以本义为果德元。首义为因德元耳。言元者善之长也。即周易乾卦文言。释乾元亨利贞四德云。元者善之长也。亨者嘉之会也。利者义之和也。贞者事之干也。君子体仁足以长仁。嘉会足以合礼。利物足以和义。贞固足以干事。君子行此四德者。故曰乾元亨利贞。今但用其一字义耳。疏。不信身心下。反成上义。知见相为菩提。知见性为涅槃。故法华论释开佛知见。为无上义。谓双开菩提涅槃疏。如意珠略有五义者取与信相应义耳。若准宝性论。宝有六义。颂云真实(一)世希有(二)明净(三)及势力(四)能庄严世间(五)最上不变等(六)。今此胜义摄真实最上二义。余四则同。四即势力。五即庄严。或无庄严加此蕴义。然疏五义皆言含法喻。思之可知。疏。尚不得疥癞野干等者。即萨遮尼揵子经第四。疏。初三颂明十住等者下。明诸位。皆含义理。并如本品。但言增上是不退住者。由前正心但闻赞毁不动。今闻无有利害更深而心不退故为增上。余如下文寻之。然皆隐位名存其中行。或合或开。或略或广。不全次第者。意明圆融信门即顿具故。亦犹离世间品。六位顿具故。亦顿成二千行。位位顿修故。若一向次第者。但得行布一分义耳。疏。以若有彼则有此者。拣滥。明此是圆融义。才得一位即得一切位。如十味香才烧一丸。如小芥子十气齐发。若有闻香十味齐闻。若得沈气时。则得檀气。若得酥合则得龙脑等。十味丸药服者齐得。亦准此知。非如钩锁由得于前方能得后。非如涉路若行一里即得二里。若行二里则进三里。故此位中不在位名。或开或合。正在于此。思之思之。疏。略辨十门三昧业用者。然还源观。立一体二用三遍四德五止六观。亦不出此。言一体者。即自性清净圆明体。即通为十定之体。言二用者。一海印森罗常住用。即此第一三昧。二法界圆明目在用。即华严三昧。言三遍者。一者一尘普周法界遍。二一尘出生无尽遍。三一尘含容空有遍。此三并是因陀罗网三昧门。言四德者。一随缘妙用无方德。二威仪住持有则德。三柔和质直摄生德。四普代众生受苦德。即次下第六三昧门。言五止者。一照法清虚离缘止。二观人寂怕绝欲止。三性起繁兴法尔止。四锭光显现无念止。五事理玄通非相止。言六观者。一摄境归心真空观。二从心现境妙有观。三心境秘密圆融观。四智身影现众缘观。五多身入一镜像观。六主伴互现帝网观。上之止观并是寂用无涯三昧门。故此十门无不收矣。广释一体六观等具如还源观辨。疏。海印之义下。疏文分四。一标章。二总明。三别示义类。四总结料拣。初一可知。疏。下经云。如净水中四兵像下。第二总明也。即引当经及于他经。以示能现所现海印之相。言乃至莫不皆于水中现者。其中间云。各各别异无交杂。剑戟弧矢类甚多。铠胄车舆非一种。随其所有相差别。莫不皆于水中现。而水本自无分别。菩萨三昧亦如是。即第十五经。疏。又云海有希奇等者。即此卷中下合云。无尽禅定解脱者。为平等印亦如是。福德智慧诸妙行。一切普修无厌足。疏。大集十四云下。引他经文。疏文分二。先正引。后解释。前中即虚空藏菩萨品头。有一善男子言。此中亦尔。经云亦复如是余皆全同。疏。然此经文下。解释。此即此上大集。言出现四天下像等者。文云。佛子。譬如大海普能印现四天下中一切众生色身形像。是故共说以为大海。诸佛菩提亦复如是。普现一切众生心念根性欲乐而无所现是故说名诸佛菩提。下偈文云。如海印现众生心。以此说名为大海。菩提普印诸心行。是故说名为正觉。疏。言十义下。第三别显义类也。疏。经云遍十方故者。即是今经。于一念顷遍十方也。言普悉包含无所拒者。即指上引。十义所引皆上总中。所引之经。及出现品。文多易了。但第十云以不待对是故常现者。此以第十释成第九即为拣异。由十成九故云释成。而九竖论。十是横说。故为拣也。疏。具上十义下第四总结。于中先正结。后问仁王三贤下。问答料拣。先问。后答。问即上卷菩萨教化品。经云。若菩萨住百佛国土中。作阎浮提王王四天下。修百法明门。二谛平等心化一切众生。下偈云。善觉菩萨四天下双照二谛平等道。权化众生游百国。始登一乘无相道。释曰。此前更无成佛之文。疏。答即上所引大集下。第二答中有三。初指前引答。二别引文答。三况出圆融。今初。谓上引大集灌顶即第十住。故云彼说住终。则初贤已得八相。何得偏引仁王三贤无文。疏。若占察经下。次引别文答。谓占察经作佛有四。初是信满。正与今文相当。余三因便故来耳。二解满作佛即同前大集灌顶受位。三证满者。初证名证满故。云净心地即初地故。四究竟菩萨地。即第十地后故。起信云。菩萨地尽觉心初起心无初相。以远离微细念故得见心性。心即常住名究竟觉是也。疏。起信依此下。上正引经。此方引论。用信成就发心即第一信满位。论云。菩萨发是心故。则得少分见于法身。以见法身故随其愿力能现八种利益众生。所谓从兜率天退。入胎。住胎。出胎。出家。成道。转法轮。入涅槃。即八相之文也。疏。况圆融门中不依次位者。三况出圆义也。则上所引尚是行布。以四位成佛深浅不同故。今初即具后故是圆融。今约信满犹寄终教说耳。疏。因果无碍下。通伏难。谓有难云。若初即后应坏因果故。故为此通明其无碍。正在因时即有果。果中有因。随门不同名因名果。体无前后故得圆融。双存则亦因亦果。俱泯则果海离言疏。又此化现非唯一位依一类界者。重拣前文以圆融。非唯一位则显具一切地位。非依一类界则显遍于时处也。第二华严三昧。疏。万行如华严法身故余如别说者。遗忘集说。略有十观。一摄相归真观。二相尽证实观三相实无碍观。四随相摄生观。五缘起相收观。六微细容摄观。七一多相即观。八帝网重重观。九主伴圆融观。十果海平等观。然此十观融四法界。初二理法界。始终不异。三即事理无碍法界。四即随事法界。次五即事事无碍法界。五即一多相容不同门。六即微细相容安立门。七即诸法相即自在门。八即因陀罗网境界门。九即主伴圆融具德门。其第十观果海绝言。通为前四之极。则四法界十种玄门皆约因分。然此十观略收万类不异玄中故指在余。又释题中广显华严义竟。又还源观释云。广修万行称实成德。普周法界而证菩提。如华有结实之用。行有感果之能。今则托事表彰。所以举华为喻。严者。行成克果。契理称真。性相两亡。能所俱绝。显焕炳著故名严也。良以非真流之行无以契真。何有饰真之行。不从真起此。则真该妄末行无不修。妄彻真源相无不寂。故曰。法界自在圆明无碍用为华严三昧也。若更总释。总以万行严于法界。成于法身为华严也。行有行布圆融。成佛亦有十身总别。别如普眼长者以十波罗蜜严成十身。融如八地一念之中十度圆修。成佛之时十身无碍。故曰华严。余如题中。第三因陀罗网三昧中疏。次半颂举一例余。亦有二意者。前意对前第一意。既一尘之中有多尘向来。方说一尘摄刹。今方说尘内所具余尘摄刹。后意对前第二意。此所例尘非前尘内。是前尘外遍法界中尘也。疏。由于昔时以手持供供佛施人称周法界者。此出因也。供佛施人约其施行。称周法界约其施心。入深观故。疏。故令真流供具等诸佛之难思者。显今果也。真流供具显出供时心以称法界。手出供具故。等诸佛之难思者。称因境也。因虽尊胜。心不称境非真供养。由称真之因感称真之果。能供真佛之境。疏。初半对治等者。对治文显。随心所乐为世界者。顺心令喜故。随行差别即当为人者。心行不同生善异故。如心寂静应教禅定。若心明利为说智慧。悉以善巧而成就文。则连上属于为人。第一义者。谓要见理。见理方得名成就耳。又成就言通于上三。前三悉檀皆为见理故。疏。第六四摄摄生三昧。布施摄中。前二偈有两重释。先约财施。所须王位皆属外财故。王位兼于身命。亦属内财。疏。又此施位下。第二重释次半偈。可爱著物即三种难行之一。次法及无畏兼前财。三为一切施。又将后二属于遂求。然准瑜伽六度四摄各有九门。颂云。自性一切难。一切门善士。一切种遂求。二世乐清净。自性皆一。一切或二或三。难行皆三。一切门皆四。善士皆五。一切种皆六。遂求皆七皆八。二世乐皆九。清净皆十。四摄即当三十三卷。至十行品更说其相。今疏言即难行者。以难行有三。一物少自在施。二可爱著物施。三极大艰难获财施。今当第二难也。疏。又后二偈至随求即与者。是遂求施。遂求有八。一匮乏饮食而求乞者施以饮食。二匮乏车乘而求乞者施以车乘。三乏衣服。四严具五资生什物。六种种涂饰香鬘。七舍宅。八光明。皆如初二句会文可知。疏。一切爱语等者下所列。即三爱语。一慰喻爱语。二庆悦爱语。三胜益爱语。疏。言种种梵音者。即八种梵音等者。文中具列初二。疏释后六但标。若释应云。三调和谓大小得中。四柔软者。言无粗犷。五不误者。言无错误。六不女者。其声雄朗。七尊慧者。言无战惧。八深远者。脐轮发声。疏。随心说法应在后偈者。以后偈说八万法门。是顺正法教语故。应合云随心为说。前偈种种梵音故。是随世仪轨。合言随世所宜而化诱。疏。初颂一切同事者。瑜伽同事不举别相。但同上利行即名同事。故利行居先则示同。利衰等为一切也。等取毁誉称讥苦乐。忍于诸苦而同事故者。难行有三。亦无别相。即同三利行为三难行同事。谓一诸未行胜善根因。诸有情所行利行。二现在耽著广大财位众具圆满。诸有情所行利行。三于外道异执邪见邪行。所行利行。同事例耳。今于上三同事皆须忍苦。疏。一即十种清净利行者。谓一依外清净有五。二依内清净有五。依外五者。一无罪利行。二不转利行。三渐次。四遍行。五如应。论广释其相。依内清净有五者。一谓诸菩萨。于诸有情起广大悲。意乐现前而行利行。二诸菩萨。于诸有情起所作义利。虽受一切大苦。劬劳而心无倦。深生欢喜。为诸有情而行利行。三安处最胜第一财位。而自谦下如子如仆。及离憍慢而行利行。四心无爱染无有虚伪。真实哀愍而行利行。五起毕竟无复退转。慈愍之心。而行利行疏。次三句即善士利行者。善士有五。一于真实义劝导有情。二于应时劝导。三于能行摄胜妙义劝导。四于有情柔软劝导。五于有情慈心劝导。此之五相。皆是大人之法。慈心劝导举后等初。疏。次二偈即遂求利行者。论云。此略有八。谓诸菩萨见诸有情于应惭处。为无惭缠之所缠绕。方便开解令离彼缠如无惭缠。二无愧。三昏沉。四睡眠。五掉举。六恶作。七嫉。八悭。皆如无惭缠说。疏。次二偈即一切种利行者。彼说或六或七总有十三。六者。一应摄受者正摄受之。二应调伏者正调伏之。三憎背圣教者除其恚恼。四处中住者令入圣教。五于三乘中令其成熟。六已成熟者令得解脱。云何七种。谓诸菩萨安处一分所化有情。于善资粮。守护长养。所谓一依下乘出离。二依大乘出离。三于远离。四于心一境性。五于清净诸障。六于二乘而正安处。七于无上正等菩提而得安处。疏。后一偈即一切门利行。谓不信令信故者。此略有四。一不信令信。二犯戒有情令戒圆满。三恶慧有情令慧圆满。四悭吝有情于舍圆满。今疏文中略举其一。疏。瑜伽广说利行居先等者。会二前后。可知。疏。婆沙七十九等者。彼云。毗奈耶说。世尊有时为四天王。以南印度边国俗语说四圣谛。谓医泥迷泥瑜部达[甲*叶]剌蔑戾车语。说四圣谛。谓摩奢都奢僧摄摩萨缚怛啰毗剌达。论引净名圆音为难。下释有七。一云。有作是说。佛以圣语说四圣谛。能令一切所化有情皆得领解。何以作此等语说。答为满彼意故。彼天欲闻故。下并取意引之。二复次世尊欲显于诸言音皆能善解故。谓有疑。佛不能余语等。三复次有所化者。依佛不变形言而得受化。有所化者。依佛转变形言而受化者。四复有说者。佛以一音说四圣谛。不能令一切所化有情皆得领解。世尊虽有自在神力。而于境界不能改越。如不能令耳见诸色等。通圆音云。答不须通。非三藏故。诸赞佛颂言多过实。如常在定不睡眠等皆过实也。五复次如来言音遍诸声境。随所欲语皆能作之故。复伽陀作如是说。六复次佛语轻利速疾转故。故云佛以一音演说法。众生各各随所解。七复次如来言音虽有多种。而同有益故说一音。释曰。然上七解。前三可通。后四浅近。即彼小乘三藏说故。疏。篾戾车者。三藏云恶中恶。亦云奴中奴。皆义翻耳。　　　　大方广佛华严经随疏演义钞卷第三十五          
