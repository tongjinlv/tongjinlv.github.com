　　　　大方广佛华严经卷第二十一　　　　　于阗国三藏实叉难陀奉　制译　　　　十无尽藏品第二十二　　尔时，功德林菩萨复告诸菩萨言：　　「佛子！菩萨摩诃萨有十种藏，过去、未来、现在诸佛，已说、当说、今说。何等为十？所谓：信藏、戒藏、惭藏、愧藏、闻藏、施藏、慧藏、念藏、持藏、辩藏，是为十。　　「佛子！何等为菩萨摩诃萨信藏？此菩萨信一切法空，信一切法无相，信一切法无愿，信一切法无作，信一切法无分别，信一切法无所依，信一切法不可量，信一切法无有上，信一切法难超越，信一切法无生。若菩萨能如是随顺一切法，生净信已，闻诸佛法不可思议，心不怯弱；闻一切佛不可思议，心不怯弱；闻众生界不可思议，心不怯弱；闻法界不可思议，心不怯弱；闻虚空界不可思议，心不怯弱；闻涅槃界不可思议，心不怯弱；闻过去世不可思议，心不怯弱；闻未来世不可思议，心不怯弱；闻现在世不可思议，心不怯弱；闻入一切劫不可思议，心不怯弱。何以故？此菩萨于诸佛所一向坚信，知佛智慧无边无尽。十方无量诸世界中，一一各有无量诸佛，于阿耨多罗三藐三菩提，已得、今得、当得，已出世、今出世、当出世，已入涅槃、今入涅槃、当入涅槃，彼诸佛智慧不增不减、不生不灭、不进不退、不近不远、无知无舍。此菩萨入佛智慧，成就无边无尽信；得此信已，心不退转，心不杂乱，不可破坏，无所染著，常有根本，随顺圣人，住如来家，护持一切诸佛种性，增长一切菩萨信解，随顺一切如来善根，出生一切诸佛方便。是名：菩萨摩诃萨信藏。菩萨住此信藏，则能闻持一切佛法，为众生说，皆令开悟。　　「佛子！何等为菩萨摩诃萨戒藏？此菩萨成就普饶益戒、不受戒、不住戒、无悔恨戒、无违诤戒、不损恼戒、无杂秽戒、无贪求戒、无过失戒、无毁犯戒。云何为普饶益戒？此菩萨受持净戒，本为利益一切众生。云何为不受戒？此菩萨不受行外道诸所有戒，但性自精进，奉持三世诸佛如来平等净戒。云何为不住戒？此菩萨受持戒时，心不住欲界、不住色界、不住无色界。何以故？不求生彼，而持戒故。云何为无悔恨戒？此菩萨恒得安住无悔恨心。何以故？不作重罪，不行谄诈，不破净戒故。云何为无违诤戒？此菩萨不非先制，不更造立；心常随顺，向涅槃戒，具足受持，无所毁犯；不以持戒，恼他众生，令其生苦，但愿一切心常欢喜而持于戒。云何为不恼害戒？此菩萨不因于戒，学诸咒术，造作方药，恼害众生，但为救护一切众生而持于戒。云何为不杂戒？此菩萨不著边见，不持杂戒，但观缘起持出离戒。云何为无贪求戒？此菩萨不现异相，彰己有德，但为满足出离法故而持于戒。云何为无过失戒？此菩萨不自贡高，言我持戒；见破戒人亦不轻毁，令他愧耻；但一其心而持于戒。云何为无毁犯戒？此菩萨永断杀、盗、邪淫、妄语、两舌、恶口，及无义语、贪、嗔、邪见，具足受持十种善业。菩萨持此无犯戒时，作是念言：『一切众生毁犯净戒，皆由颠倒；唯佛世尊能知众生以何因缘而生颠倒，毁犯净戒。我当成就无上菩提，广为众生说真实法，令离颠倒。』是名：菩萨摩诃萨第二戒藏。　　「佛子！何等为菩萨摩诃萨惭藏？此菩萨忆念过去所作诸恶而生于惭。谓彼菩萨，心自念言：『我无始世来，与诸众生皆悉互作父母、兄弟、姊妹、男女，具贪、嗔、痴、憍慢、谄诳及余一切诸烦恼故，更相恼害，递相陵夺，奸淫、伤杀，无恶不造；一切众生，悉亦如是，以诸烦恼备造众恶，是故各各不相恭敬、不相尊重、不相承顺、不相谦下、不相启导、不相护惜，更相杀害，互为怨仇。自惟我身及诸众生，去、来、现在，行无惭法，三世诸佛无不知见。今若不断此无惭行，三世诸佛亦当见我。我当云何犹行不止？甚为不可。是故我应专心断除，证阿耨多罗三藐三菩提，广为众生说真实法。』是名：菩萨摩诃萨第三惭藏。　　「佛子！何等为菩萨摩诃萨愧藏？此菩萨自愧昔来，于五欲中，种种贪求，无有厌足，因此增长贪、恚、痴等一切烦恼：『我今不应复行是事。』又作是念：『众生无智，起诸烦恼，具行恶法，不相恭敬，不相尊重，乃至展转互为怨仇。如是等恶，无不备造，造已欢喜，追求称叹，盲无慧眼，无所知见。于母人腹中，入胎受生，成垢秽身，毕竟至于发白面皱。有智慧者，观此但是从淫欲，生不净之法，三世诸佛皆悉知见。若我于今犹行是事，则为欺诳三世诸佛。是故我当修行于愧，速成阿耨多罗三藐三菩提，广为众生说真实法。』是名：菩萨摩诃萨第四愧藏。　　「佛子！何等为菩萨摩诃萨闻藏？此菩萨知是事有故是事有，是事无故是事无；是事起故是事起，是事灭故是事灭；是世间法，是出世间法；是有为法，是无为法；是有记法，是无记法。何等为是事有故是事有？谓：无明有故行有。何等为是事无故是事无？谓：识无故名色无。何等为是事起故是事起？谓：爱起故苦起。何等为是事灭故是事灭？谓：有灭故生灭。何等为世间法？所谓：色、受、想、行、识。何等为出世间法？所谓：戒、定、慧、解脱、解脱知见。何等为有为法？所谓：欲界、色界、无色界、众生界。何等为无为法？所谓：虚空、涅槃、数缘灭、非数缘灭、缘起法性住。何等为有记法？谓：四圣谛、四沙门果、四辩、四无所畏、四念处、四正勤、四神足、五根、五力、七觉分、八圣道分。何等为无记法？谓：世间有边，世间无边，世间亦有边亦无边，世间非有边非无边；世间有常，世间无常，世间亦有常亦无常，世间非有常非无常；如来灭后有，如来灭后无，如来灭后亦有亦无，如来灭后非有非无；我及众生有，我及众生无，我及众生亦有亦无，我及众生非有非无；过去，有几如来般涅槃？几声闻、辟支佛般涅槃？未来，有几如来？几声闻、辟支佛？几众生？现在，有几佛住？几声闻、辟支佛住？几众生住？何等如来最先出？何等声闻、辟支佛最先出？何等众生最先出？何等如来最后出？何等声闻、辟支佛最后出？何等众生最后出？何法最在初？何法最在后？世间从何处来，去至何所？有几世界成？有几世界坏？世界从何处来，去至何所？何者为生死最初际？何者为生死最后际？是名无记法。菩萨摩诃萨作如是念：『一切众生于生死中，无有多闻，不能了知此一切法。我当发意，持多闻藏，证阿耨多罗三藐三菩提，为诸众生说真实法。』是名：菩萨摩诃萨第五多闻藏。　　「佛子！何等为菩萨摩诃萨施藏？此菩萨行十种施，所谓：分减施、竭尽施、内施、外施、内外施、一切施、过去施、未来施、现在施、究竟施。佛子！云何为菩萨分减施？此菩萨禀性仁慈，好行惠施。若得美味，不专自受，要与众生，然后方食；凡所受物，悉亦如是。若自食时，作是念言：『我身中有八万户虫依于我住，我身充乐，彼亦充乐；我身饥苦，彼亦饥苦。我今受此所有饮食，愿令众生普得充饱。』为施彼故而自食之，不贪其味。复作是念：『我于长夜爱著其身，欲令充饱而受饮食。今以此食惠施众生，愿我于身永断贪著。』是名：分减施。云何为菩萨竭尽施？佛子！此菩萨得种种上味饮食、香华、衣服、资生之具，若自以受用则安乐延年，若辍己施人则穷苦夭命。时，或有人来作是言：『汝今所有，悉当与我。』菩萨自念：『我无始已来，以饥饿故丧身无数，未曾得有如毫末许饶益众生而获善利。今我亦当同于往昔而舍其命，是故应为饶益众生，随其所有，一切皆舍；乃至尽命，亦无所吝。』是名：竭尽施。云何为菩萨内施？佛子！此菩萨年方少盛，端正美好，香华、衣服以严其身；始受灌顶，转轮王位，七宝具足，王四天下。时，或有人来白王言：『大王当知！我今衰老，身婴重疾，茕独羸顿，死将不久；若得王身手足、血肉、头目、骨髓，我之身命必冀存活。唯愿大王莫更筹量，有所顾惜；但见慈念，以施于我！』尔时，菩萨作是念言：『今我此身，后必当死，无一利益；宜时疾舍，以济众生。』念已施之，心无所悔。是名：内施。云何为菩萨外施？佛子！此菩萨年盛色美，众相具足，名华、上服而以严身；始受灌顶，转轮王位，七宝具足，王四天下。时，或有人来白王言：『我今贫窭，众苦逼迫。唯愿仁慈，特垂矜念，舍此王位以赡于我；我当统领，受王福乐！』尔时，菩萨作是念言：『一切荣盛必当衰歇，于衰歇时，不能复更饶益众生。我今宜应随彼所求，充满其意。』作是念已，即便施之而无所悔。是名：外施。云何为菩萨内外施？佛子！此菩萨如上所说，处轮王位，七宝具足，王四天下。时，或有人而来白言：『此转轮位，王处已久，我未曾得。唯愿大王舍之与我，并及王身，为我臣仆！』尔时，菩萨作是念言：『我身财宝及以王位，悉是无常、败坏之法。我今盛壮，富有天下；乞者现前，当以不坚而求坚法。』作是念已，即便施之，乃至以身恭勤作役，心无所悔。是名：内外施。云何为菩萨一切施？佛子！此菩萨亦如上说，处轮王位，七宝具足，王四天下。时，有无量贫穷之人来诣其前，而作是言：『大王名称周闻十方，我等钦风故来至此。吾曹今者各有所求，愿普垂慈，令得满足！』时，诸贫人从彼大王，或乞国土，或乞妻子，或乞手足、血肉、心肺、头目、髓脑。菩萨是时，心作是念：『一切恩爱会当别离，而于众生无所饶益。我今为欲永舍贪爱，以此一切必离散物满众生愿。』作是念已，悉皆施与，心无悔恨，亦不于众生而生厌贱。是名：一切施。云何为菩萨过去施？此菩萨闻过去诸佛菩萨所有功德，闻已不著，了达非有，不起分别，不贪不味，亦不求取，无所依倚；见法如梦，无有坚固；于诸善根，不起有想，亦无所倚；但为教化，取著众生，成熟佛法，而为演说；又复观察：『过去诸法，十方推求都不可得。』作是念已，于过去法，毕竟皆舍。是名：过去施。云何为菩萨未来施？此菩萨闻未来诸佛之所修行，了达非有，不取于相，不别乐往生诸佛国土，不味不著，亦不生厌；不以善根回向于彼，亦不于彼而退善根，常勤修行，未曾废舍；但欲因彼境界摄取众生，为说真实，令成熟佛法；然此法者非有处所、非无处所，非内、非外，非近、非远。复作是念：『若法非有，不可不舍。』是名：未来施。云何为菩萨现在施？此菩萨闻四天王众天、三十三天、夜摩天、兜率陀天、化乐天、他化自在天、梵天、梵身天、梵辅天、梵众天、大梵天、光天、少光天、无量光天、光音天、净天、少净天、无量净天、遍净天、广天、少广天、无量广天、广果天、无烦天、无热天、善见天、善现天、色究竟天，乃至闻声闻、缘觉具足功德。闻已，其心不迷、不没、不聚、不散，但观诸行如梦不实，无有贪著；为令众生，舍离恶趣，心无分别，修菩萨道，成就佛法，而为开演。是名：现在施。云何为菩萨究竟施？佛子！此菩萨，假使有无量众生或有无眼、或有无耳、或无鼻舌及以手足，来至其所，告菩萨言：『我身薄祜，诸根残缺。唯愿仁慈，以善方便，舍己所有，令我具足。』菩萨闻之，即便施与；假使由此，经阿僧祇劫，诸根不具，亦不心生一念悔惜。但自观身，从初入胎，不净微形，胞段诸根，生老病死；又观此身，无有真实，无有惭愧，非贤圣物，臭秽不洁，骨节相持，血肉所涂，九孔常流，人所恶贱。作是观已，不生一念爱著之心。复作是念：『此身危脆，无有坚固。我今云何而生恋著？应以施彼，充满其愿。如我所作，以此开导一切众生，令于身心不生贪爱，悉得成就清净智身。』是名：究竟施。是为菩萨摩诃萨第六施藏。　　「佛子！何等为菩萨摩诃萨慧藏？此菩萨于色如实知，色集如实知，色灭如实知，色灭道如实知；于受、想、行、识如实知，受、想、行、识集如实知，受、想、行、识灭如实知，受、想、行、识灭道如实知；于无明如实知，无明集如实知，无明灭如实知，无明灭道如实知；于爱如实知，爱集如实知，爱灭如实知，爱灭道如实知；于声闻如实知，声闻法如实知，声闻集如实知，声闻涅槃如实知；于独觉如实知，独觉法如实知，独觉集如实知，独觉涅槃如实知；于菩萨如实知，菩萨法如实知，菩萨集如实知，菩萨涅槃如实知。云何知？知从业报诸行因缘之所造作，一切虚假，空无有实，非我非坚固，无有少法可得成立。欲令众生知其实性，广为宣说。为说何等？说诸法不可坏。何等法不可坏？色不可坏，受、想、行、识不可坏，无明不可坏，声闻法、独觉法、菩萨法不可坏。何以故？一切法无作、无作者、无言说、无处所、不生、不起、不与、不取、无动转、无作用。菩萨成就如是等无量慧藏，以少方便，了一切法，自然明达，不由他悟。此慧无尽藏有十种不可尽故，说为无尽。何等为十？所谓：多闻善巧不可尽故，亲近善知识不可尽故，善分别句义不可尽故，入深法界不可尽故，以一味智庄严不可尽故，集一切福德心无疲倦不可尽故，入一切陀罗尼门不可尽故，能分别一切众生语言音声不可尽故，能断一切众生疑惑不可尽故，为一切众生现一切佛神力教化调伏令修行不断不可尽故；是为十。是为菩萨摩诃萨第七慧藏。住此藏者，得无尽智慧，普能开悟一切众生。　　「佛子！何等为菩萨摩诃萨念藏？此菩萨舍离痴惑，得具足念，忆念过去一生、二生，乃至十生、百生、千生、百千生、无量百千生，成劫、坏劫、成坏劫、非一成劫、非一坏劫、非一成坏劫，百劫、千劫、百千亿那由他，乃至无数、无量、无边、无等、不可数、不可称、不可思、不可量、不可说、不可说不可说劫；念一佛名号，乃至不可说不可说佛名号；念一佛出世说授记，乃至不可说不可说佛出世说授记；念一佛出世说修多罗，乃至不可说不可说佛出世说修多罗；如修多罗，祇夜、授记、伽他、尼陀那、优陀那、本事、本生、方广、未曾有、譬谕、论议，亦如是；念一众会，乃至不可说不可说众会；念演一法，乃至演不可说不可说法；念一根种种性，乃至不可说不可说根种种性；念一根无量种种性，乃至不可说不可说根无量种种性；念一烦恼种种性，乃至不可说不可说烦恼种种性；念一三昧种种性，乃至不可说不可说三昧种种性。此念有十种，所谓：寂静念、清净念、不浊念、明彻念、离尘念、离种种尘念、离垢念、光耀念、可爱乐念、无障碍念。菩萨住是念时，一切世间无能娆乱，一切异论无能变动，往世善根悉得清净，于诸世法无所染著，众魔外道所不能坏，转身受生无所忘失；过、现、未来，说法无尽；于一切世界中，与众生同住，曾无过咎；入一切诸佛众会道场无所障碍，一切佛所悉得亲近。是名：菩萨摩诃萨第八念藏。　　「佛子！何等为菩萨摩诃萨持藏？此菩萨持诸佛所说修多罗，文句义理，无有忘失；一生持，乃至不可说不可说生持；持一佛名号，乃至不可说不可说佛名号；持一劫数，乃至不可说不可说劫数；持一佛授记，乃至不可说不可说佛授记；持一修多罗，乃至不可说不可说修多罗；持一众会，乃至不可说不可说众会；持演一法，乃至演不可说不可说法；持一根无量种种性，乃至不可说不可说根无量种种性；持一烦恼种种性，乃至不可说不可说烦恼种种性；持一三昧种种性，乃至不可说不可说三昧种种性。佛子！此持藏无边难满，难至其底，难得亲近，无能制伏，无量无尽，具大威力，是佛境界，唯佛能了。是名：菩萨摩诃萨第九持藏。　　「佛子！何等为菩萨摩诃萨辩藏？此菩萨有深智慧，了知实相，广为众生演说诸法，不违一切诸佛经典；说一品法，乃至不可说不可说品法；说一佛名号，乃至不可说不可说佛名号；如是，说一世界，说一佛授记，说一修多罗，说一众会，说演一法，说一根无量种种性，说一烦恼无量种种性，说一三昧无量种种性，乃至说不可说不可说三昧无量种种性；或一日说，或半月、一月说，或百年、千年、百千年说，或一劫、百劫、千劫、百千劫说，或百千亿那由他劫说，或无数无量乃至不可说不可说劫说。劫数可尽，一文一句，义理难尽。何以故？此菩萨成就十种无尽藏故。成就此藏，得摄一切法陀罗尼门现在前，百万阿僧祇陀罗尼以为眷属；得此陀罗尼已，以法光明，广为众生演说于法。其说法时，以广长舌出妙音声，充满十方一切世界；随其根性，悉令满足，心得欢喜，灭除一切烦恼缠垢。善入一切音声、言语、文字、辩才，令一切众生佛种不断，净心相续，亦以法光明而演说法，无有穷尽，不生疲倦。何以故？此菩萨成就尽虚空遍法界无边身故。是为菩萨摩诃萨第十辩藏。此藏无穷尽、无分段、无间、无断、无变异、无隔碍、无退转，甚深无底，难可得入，普入一切佛法之门。　　「佛子！此十种无尽藏，有十种无尽法，令诸菩萨究竟成就无上菩提。何等为十？饶益一切众生故，以本愿善回向故，一切劫无断绝故，尽虚空界悉开悟心无限故，回向有为而不著故，一念境界一切法无尽故，大愿心无变异故，善摄取诸陀罗尼故，一切诸佛所护念故，了一切法皆如幻故。是为十种无尽法，能令一切世间所作，悉得究竟无尽大藏。」　　　　大方广佛华严经卷第二十一　　　　大方广佛华严经卷第二十二　　　　　于阗国三藏实叉难陀奉　制译　　　　升兜率天宫品第二十三　　尔时，佛神力故，十方一切世界，一一四天下阎浮提中，皆见如来坐于树下，各有菩萨承佛神力而演说法，靡不自谓恒对于佛。　　尔时，世尊复以神力，不离于此菩提树下及须弥顶、夜摩天宫，而往诣于兜率陀天一切妙宝所庄严殿。时，兜率天王遥见佛来，即于殿上敷摩尼藏师子之座。其师子座，天诸妙宝之所集成，过去修行善根所得，一切如来神力所现，无量百千亿那由他阿僧祇善根所生，一切如来净法所起，无边福力之所严莹；清净业报，不可沮坏；观者欣乐，无所厌足；是出世法，非世所染；一切众生咸来观察，无有能得究其妙好。有百万亿层级，周匝围绕；百万亿金网，百万亿华帐，百万亿宝帐，百万亿鬘帐，百万亿香帐，张施其上；华鬘垂下，香气普熏；百万亿华盖，百万亿鬘盖，百万亿宝盖，诸天执持，四面行列；百万亿宝衣，以敷其上；百万亿楼阁，绮焕庄严；百万亿摩尼网，百万亿宝网，弥覆其上；百万亿宝璎珞网，四面垂下；百万亿庄严具网，百万亿盖网，百万亿衣网，百万亿宝帐网，以张其上；百万亿宝莲华网，开敷光荣；百万亿宝香网，其香美妙，称悦众心；百万亿宝铃帐，其铃微动，出和雅音；百万亿栴檀宝帐，香气普熏；百万亿宝华帐，其华敷荣；百万亿众妙色衣帐，世所希有；百万亿菩萨帐，百万亿杂色帐，百万亿真金帐，百万亿琉璃帐，百万亿种种宝帐，悉张其上；百万亿一切宝帐，大摩尼宝以为庄严；百万亿妙宝华，周匝莹饰；百万亿频婆帐，殊妙间错；百万亿宝鬘，百万亿香鬘，四面垂下；百万亿天坚固香，其香普熏；百万亿天庄严具璎珞，百万亿宝华璎珞，百万亿胜藏宝璎珞，百万亿摩尼宝璎珞，百万亿海摩尼宝璎珞，庄严座身；百万亿妙宝缯彩，以为垂带；百万亿因陀罗金刚宝，百万亿自在摩尼宝，百万亿妙色真金藏，以为间饰；百万亿毗卢遮那摩尼宝，百万亿因陀罗摩尼宝，光明照耀；百万亿天坚固摩尼宝，以为窗牖；百万亿清净功德摩尼宝，彰施妙色；百万亿清净妙藏宝，以为门闼；百万亿世中最胜半月宝，百万亿离垢藏摩尼宝，百万亿师子面摩尼宝，间错庄严；百万亿心王摩尼宝，所求如意；百万亿阎浮檀摩尼宝，百万亿清净藏摩尼宝，百万亿帝幢摩尼宝，咸放光明，弥覆其上；百万亿白银藏摩尼宝，百万亿须弥幢摩尼宝，庄严其藏；百万亿真珠璎珞，百万亿琉璃璎珞，百万亿赤色宝璎珞，百万亿摩尼璎珞，百万亿宝光明璎珞，百万亿种种藏摩尼璎珞，百万亿甚可乐见赤真珠璎珞，百万亿无边色相藏摩尼宝璎珞，百万亿极清净无比宝璎珞，百万亿胜光明摩尼宝璎珞，周匝垂布，以为庄严；百万亿摩尼身，殊妙严饰；百万亿因陀罗妙色宝，百万亿黑栴檀香，百万亿不思议境界香，百万亿十方妙香，百万亿最胜香，百万亿甚可爱乐香，咸发香气，普熏十方；百万亿频娑罗香，普散十方；百万亿净光香，普熏众生；百万亿无边际种种色香，普熏一切诸佛国土，永不歇灭；百万亿涂香，百万亿熏香，百万亿烧香，香气发越，普熏一切；百万亿莲华藏沉水香，出大音声；百万亿游戏香，能转众心；百万亿阿楼那香，香气普熏，其味甘美；百万亿能开悟香，普遍一切，令其闻者，诸根寂静；复有百万亿无比香王香，种种庄严。雨百万亿天华云，雨百万亿天香云，雨百万亿天末香云，雨百万亿天拘苏摩华云，雨百万亿天波头摩华云，雨百万亿天优钵罗华云，雨百万亿天拘物头华云，雨百万亿天芬陀利华云，雨百万亿天曼陀罗华云，雨百万亿一切天华云，雨百万亿天衣云，雨百万亿摩尼宝云，雨百万亿天盖云，雨百万亿天幡云，雨百万亿天冠云，雨百万亿天庄严具云，雨百万亿天宝鬘云，雨百万亿天宝璎珞云，雨百万亿天栴檀香云，雨百万亿天沉水香云。建百万亿宝幢，悬百万亿宝幡，垂百万亿宝缯带，然百万亿香炉，布百万亿宝鬘，持百万亿宝扇，执百万亿宝拂。悬百万亿宝铃网，微风吹动，出妙音声；百万亿宝栏楯，周匝围绕；百万亿宝多罗树，次第行列；百万亿妙宝窗牖，绮丽庄严；百万亿宝树，周匝垂阴；百万亿宝楼阁，延袤绮饰；百万亿宝门，垂布璎珞；百万亿金铃，出妙音声；百万亿吉祥相璎珞，严净垂下；百万亿宝悉底迦，能除众恶；百万亿金藏，金缕织成；百万亿宝盖，众宝为竿，执持行列；百万亿一切宝庄严具网，间错庄严；百万亿光明宝，放种种光；百万亿光明，周遍照耀；百万亿日藏轮，百万亿月藏轮，并无量色宝之所集成；百万亿香焰，光明映彻；百万亿莲华藏，开敷鲜荣；百万亿宝网，百万亿华网，百万亿香网，弥覆其上；百万亿天宝衣，百万亿天青色衣，百万亿天黄色衣，百万亿天赤色衣，百万亿天奇妙色衣，百万亿天种种宝奇妙衣，百万亿种种香熏衣，百万亿一切宝所成衣，百万亿鲜白衣，悉善敷布，见者欢喜。百万亿天铃幢，百万亿金网幢，出微妙音；百万亿天缯幢，众彩具足；百万亿香幢，垂布香网；百万亿华幢，雨一切华；百万亿天衣幢，悬布妙衣；百万亿天摩尼宝幢，众宝庄严；百万亿天庄严具幢，众具校饰；百万亿天鬘幢，种种华鬘，四面行布；百万亿天盖幢，宝铃和鸣，闻皆欢喜。百万亿天螺，出妙音声；百万亿天鼓，出大音声；百万亿天箜篌，出微妙音；百万亿天牟陀罗，出大妙音；百万亿天诸杂乐，同时俱奏；百万亿天自在乐，出妙音声，其声普遍一切佛刹；百万亿天变化乐，其声如响，普应一切；百万亿天鼓，因于抚击，而出妙音；百万亿天如意乐，自然出声，音节相和；百万亿天诸杂乐，出妙音声，灭诸烦恼。百万亿悦意音，赞叹供养；百万亿广大音，赞叹承事；百万亿甚深音，赞叹修行；百万亿众妙音，叹佛业果；百万亿微细音，叹如实理；百万亿无障碍真实音，叹佛本行；百万亿清净音，赞叹过去供养诸佛；百万亿法门音，赞叹诸佛最胜无畏；百万亿无量音，叹诸菩萨功德无尽；百万亿菩萨地音，赞叹开示一切菩萨地相应行；百万亿无断绝音，叹佛功德无有断绝；百万亿随顺音，赞叹称扬见佛之行；百万亿甚深法音，赞叹一切法无碍智相应理；百万亿广大音，其音充满一切佛刹；百万亿无碍清净音，随其心乐，悉令欢喜；百万亿不住三界音，令其闻者，深入法性；百万亿欢喜音，令其闻者，心无障碍，深信恭敬；百万亿佛境界音，随所出声，悉能开示一切法义；百万亿陀罗尼音，善宣一切法句差别，决了如来秘密之藏；百万亿一切法音，其音和畅，克谐众乐。　　有百万亿初发心菩萨，才见此座，倍更增长一切智心；百万亿治地菩萨，心净欢喜；百万亿修行菩萨，悟解清净；百万亿生贵菩萨，住胜志乐；百万亿方便具足菩萨，起大乘行；百万亿正心住菩萨，勤修一切菩萨道；百万亿不退菩萨，净修一切菩萨地；百万亿童真菩萨，得一切菩萨三昧光明；百万亿法王子菩萨，入不思议诸佛境界；百万亿灌顶菩萨，能现无量如来十力；百万亿菩萨，得自在神通；百万亿菩萨，生清净解；百万亿菩萨，心生爱乐；百万亿菩萨，深信不坏；百万亿菩萨，势力广大；百万亿菩萨，名称增长；百万亿菩萨，演说法义，令智决定；百万亿菩萨，正念不乱；百万亿菩萨，生决定智；百万亿菩萨，得闻持力，持一切佛法；百万亿菩萨，出生无量广大觉解；百万亿菩萨，安住信根；百万亿菩萨，得檀波罗蜜，能一切施；百万亿菩萨，得尸波罗蜜，具持众戒；百万亿菩萨，得忍波罗蜜，心不妄动，悉能忍受一切佛法；百万亿菩萨，得精进波罗蜜，能行无量出离精进；百万亿菩萨，得禅波罗蜜，具足无量禅定光明；百万亿菩萨，得般若波罗蜜，智慧光明能普照耀；百万亿菩萨，成就大愿，悉皆清净；百万亿菩萨，得智慧灯，明照法门；百万亿菩萨，为十方诸佛法光所照；百万亿菩萨，周遍十方，演离痴法；百万亿菩萨，普入一切诸佛刹土；百万亿菩萨，法身随到一切佛国；百万亿菩萨，得佛音声，能广开悟；百万亿菩萨，得出生一切智方便；百万亿菩萨，得成就一切法门；百万亿菩萨，成就法智，犹如宝幢，能普显示一切佛法；百万亿菩萨，能悉示现如来境界。百万亿诸天王，恭敬礼拜；百万亿龙王，谛观无厌；百万亿夜叉王，顶上合掌；百万亿乾闼婆王，起净信心；百万亿阿修罗王，断憍慢意；百万亿迦楼罗王，口衔缯带；百万亿紧那罗王，欢喜踊跃；百万亿摩睺罗伽王，欢喜瞻仰；百万亿世主，稽首作礼；百万亿忉利天王，瞻仰不瞬；百万亿夜摩天王，欢喜赞叹；百万亿兜率天王，布身作礼；百万亿化乐天王，头顶礼敬；百万亿他化天王，恭敬合掌；百万亿梵天王，一心观察；百万亿摩醯首罗天王，恭敬供养；百万亿菩萨，发声赞叹；百万亿天女，专心供养；百万亿同愿天，踊跃欢喜；百万亿往昔同住天，妙声称赞；百万亿梵身天，布身敬礼；百万亿梵辅天，合掌于顶；百万亿梵众天，围绕侍卫；百万亿大梵天，赞叹称扬无量功德；百万亿光天，五体投地；百万亿少光天，宣扬赞叹佛世难值；百万亿无量光天，遥向佛礼；百万亿光音天，赞叹如来甚难得见；百万亿净天，与宫殿俱，而来诣此；百万亿少净天，以清净心，稽首作礼；百万亿无量净天，愿欲见佛，投身而下；百万亿遍净天，恭敬尊重，亲近供养；百万亿广天，念昔善根；百万亿少广天，于如来所，生希有想；百万亿无量广天，决定尊重，生诸善业；百万亿广果天，曲躬恭敬；百万亿无烦天，信根坚固，恭敬礼拜；百万亿无热天，合掌念佛，情无厌足；百万亿善见天，头面作礼；百万亿善现天，念供养佛，心无懈歇；百万亿阿迦尼吒天，恭敬顶礼；百万亿种种天，皆大欢喜，发声赞叹；百万亿诸天，各善思惟，而为庄严；百万亿菩萨天，护持佛座，庄严不绝。百万亿华手菩萨，雨一切华；百万亿香手菩萨，雨一切香；百万亿鬘手菩萨，雨一切鬘；百万亿末香手菩萨，雨一切末香；百万亿涂香手菩萨，雨一切涂香；百万亿衣手菩萨，雨一切衣；百万亿盖手菩萨，雨一切盖；百万亿幢手菩萨，雨一切幢；百万亿幡手菩萨，雨一切幡；百万亿宝手菩萨，雨一切宝；百万亿庄严手菩萨，雨一切庄严具。百万亿诸天子，从天宫出，至于座所；百万亿诸天子，以净信心，并宫殿俱；百万亿生贵天子，以身持座；百万亿灌顶天子，举身持座。百万亿思惟菩萨，恭敬思惟；百万亿生贵菩萨，发清净心；百万亿菩萨，诸根悦乐；百万亿菩萨，深心清净；百万亿菩萨，信解清净；百万亿菩萨，诸业清净；百万亿菩萨，受生自在；百万亿菩萨，法光照耀；百万亿菩萨，成就于地；百万亿菩萨，善能教化一切众生。百万亿善根所生，百万亿诸佛护持，百万亿福德所圆满，百万亿殊胜心所清净，百万亿大愿所严洁，百万亿善行所生起，百万亿善法所坚固，百万亿神力所示现，百万亿功德所成就，百万亿赞叹法而以赞叹。　　如此世界兜率天王，奉为如来，敷置高座；一切世界兜率天王，悉为于佛，如是敷座，如是庄严，如是仪则，如是信乐，如是心净，如是欣乐，如是喜悦，如是尊重，如是而生希有之想，如是踊跃，如是渴仰，悉皆同等。　　尔时，兜率天王为如来敷置座已，心生尊重，与十万亿阿僧祇兜率天子奉迎如来；以清净心，雨阿僧祇色华云，雨不思议色香云，雨种种色鬘云，雨广大清净栴檀云，雨无量种种盖云，雨细妙天衣云，雨无边众妙宝云，雨天庄严具云，雨无量种种烧香云，雨一切栴檀沉水坚固末香云。诸天子众各从其身出此诸云时，百千亿阿僧祇兜率天子，及余在会诸天子，众心大欢喜，恭敬顶礼；阿僧祇天女，踊跃欣慕，谛观如来。兜率宫中不可说诸菩萨众，住虚空中，精勤一心，以出过诸天诸供养具，供养于佛，恭敬作礼。阿僧祇音乐一时同奏。　　尔时，如来威神力故，往昔善根之所流故，不可思议自在力故，兜率宫中一切诸天及诸天女，皆遥见佛，如对目前，同兴念言：「如来出世难可值遇，我今得见具一切智于法无碍正等觉者。」如是思惟，如是观察，与诸众会悉共同时奉迎如来；各以天衣，盛一切华，盛一切香，盛一切宝，盛一切庄严具，盛一切天栴檀末香，盛一切天沉水末香，盛一切天妙宝末香，盛一切天香华，盛一切天曼陀罗华，悉以奉散，供养于佛。　　百千亿那由他阿僧祇兜率陀天子，住虚空中，咸于佛所起智慧境界心，烧一切香，香气成云庄严虚空；又于佛所起欢喜心，雨一切天华云庄严虚空；又于佛所起尊重心，雨一切天盖云庄严虚空；又于佛所起供养心，散一切天鬘云庄严虚空；又于佛所生信解心，布阿僧祇金网弥覆虚空，一切宝铃常出妙音；又于佛所生最胜福田心，以阿僧祇帐庄严虚空，雨一切璎珞云，无有断绝；又于佛所生深信心，以阿僧祇诸天宫殿庄严虚空，一切天乐出微妙音；又于佛所生最胜难遇心，以阿僧祇种种色天衣云庄严虚空，雨于无比种种妙衣；又于佛所生无量欢喜踊跃心，以阿僧祇诸天宝冠庄严虚空，雨无量天冠，广大成云；又于佛所起欢喜心，以阿僧祇种种色宝庄严虚空，雨一切璎珞云，无有断绝。百千亿那由他阿僧祇天子，咸于佛所生净信心，散无数种种色天华，然无数种种色天香，供养如来；又于佛所起大庄严变化心，持无数种种色天栴檀末香，奉散如来；又于佛所起欢喜踊跃心，持无数种种色盖，随逐如来；又于佛所起增上心，持无数种种色天宝衣，敷布道路，供养如来；又于佛所起清净心，持无数种种色天宝幢，奉迎如来；又于佛所起增上欢喜心，持无数种种色天庄严具，供养如来；又于佛所生不坏信心，持无数天宝鬘，供养如来；又于佛所生无比欢喜心，持无数种种色天宝幡，供养如来。百千亿那由他阿僧祇诸天子，以调顺寂静无放逸心，持无数种种色天乐，出妙音声，供养如来。　　百千亿那由他不可说先住兜率宫诸菩萨众，以从超过三界法所生，离诸烦恼行所生，周遍无碍心所生，甚深方便法所生，无量广大智所生，坚固清净信所增长不思议善根所生，起阿僧祇善巧变化所成就，供养佛心之所现，无作法门之所印，出过诸天诸供养具，供养于佛；以从波罗蜜所生一切宝盖，于一切佛境界清净解所生一切华帐，无生法忍所生一切衣，入金刚法无碍心所生一切铃网，解一切法如幻心所生一切坚固香，周遍一切佛境界如来座心所生一切佛众宝妙座，供养佛不懈心所生一切宝幢，解诸法如梦欢喜心所生佛所住一切宝宫殿，无著善根无生善根所生一切宝莲华云、一切坚固香云、一切无边色华云、一切种种色妙衣云、一切无边清净栴檀香云、一切妙庄严宝盖云、一切烧香云、一切妙鬘云、一切清净庄严具云，皆遍法界，出过诸天供养之具，供养于佛。其诸菩萨一一身各出不可说百千亿那由他菩萨，皆充满法界、虚空界，其心等于三世诸佛，以从无颠倒法所起，无量如来力所加，开示众生安隐之道，具足不可说名、味、句，普入无量法，一切陀罗尼种中生不可穷尽辩才之藏，心无所畏，生大欢喜，以不可说无量无尽如实赞叹法，赞叹如来，无有厌足。　　尔时，一切诸天及诸菩萨众，见于如来、应、正等觉──不可思议人中之雄。其身无量，不可称数；现不思议种种神变，令无数众生心大欢喜；普遍一切虚空界、一切法界，以佛庄严而为庄严；令一切众生安住善根，示现无量诸佛神力，超过一切诸语言道，诸大菩萨所共钦敬；随所应化，皆令欢喜；住于诸佛广大之身，功德善根悉已清净；色相第一，无能映夺；智慧境界，不可穷尽，无比三昧之所出生。其身无际，遍住一切众生身中，令无量众生皆大欢喜，令一切智种性不断；住于诸佛究竟所住，生于三世诸佛之家；令不可数众生信解清净，令一切菩萨智慧成就、诸根悦豫；法云普覆虚空法界，教化调伏无有遗余；随众生心，悉令满足，令其安住无分别智；出过一切众生之上，获一切智，放大光明，宿世善根皆令显现；普使一切发广大心，令一切众生安住普贤不可坏智；遍住一切众生国土，从于不退正法中生，住于一切平等法界，明了众生心之所宜，现不可说不可说种种差别如来之身，非世言辞而叹可尽；能令一切常思念佛，充满法界广度群生；随初发心所欲利益，以法惠施，令其调伏，信解清净；示现色身不可思议，等观众生，心无所著；住无碍住，得佛十力，无所障碍；心常寂定，未曾散乱；住一切智，善能开演种种文句真实之义，能悉深入无边智海，出生无量功德慧藏；恒以佛日普照法界，随本愿力常现不没；恒住法界，住佛所住，无有变异；于我、我所俱无所著，住出世法，世法无染；于一切世间建智慧幢，其智广大，超过世间，无所染著；拔诸众生令出淤泥，置于最上智慧之地，所有福德饶益众生而无有尽；了知一切菩萨智慧，信向决定，当成正觉；以大慈悲，现不可说无量佛身种种庄严；以妙音声，演无量法，随众生意，悉令满足；于去、来、今，心常清净，令诸众生不著境界；恒与一切诸菩萨记，令其皆入佛之种性，生在佛家，得佛灌顶；常游十方，未曾休息，而于一切无所乐著；法界佛刹悉能遍往，诸众生心靡不了知；所有福德，离世清净；不住生死，而于世间如影普现；以智慧月普照法界，了达一切悉无所得；恒以智慧，知诸世间如幻、如影、如梦、如化，一切皆以心为自性，如是而住；随诸众生业报不同、心乐差别、诸根各异，而现佛身；如来恒以无数众生而为所缘，为说世间皆从缘起，知诸法相皆悉无相，唯是一相智慧之本；欲令众生离诸相著，示现一切世间性相而行于世，为其开示无上菩提；为欲救护一切众生，出现世间开示佛道，令其得见如来身相，攀缘忆念，勤加修习；除灭世间烦恼之相，修菩提行，心不散动，于大乘门皆得圆满，成就一切诸佛义利，悉能观察众生善根而不坏灭；清净业报，智慧明了，普入三世，永离一切世间分别；放光明网普照十方，一切世界无不充满；色身妙好，见者无厌；以大功德智慧神通，出生种种菩萨诸行；诸根境界，自在圆满；作诸佛事，作已便没；善能开示过、现、未来一切智道，为诸菩萨普雨无量陀罗尼雨，令其发起广大欲乐，受持修习，成就一切诸佛功德；圆满炽盛无边妙色庄严其身，一切世间靡不现睹；永离一切障碍之法，于一切法真实之义已得清净，于功德法而得自在；为大法王，如日普照；为世福田，具大威德；于一切世间普现化身，放智慧光，悉令开悟；欲令众生知佛具足无边功德，以无碍缯系顶受位，随顺世间方便开导；以智慧手安慰众生，为大医王善疗众病，一切世间无量国土悉能遍往，未曾休息；清净慧眼离诸障翳，悉能明见；于作不善恶业众生，种种调伏，令其入道；善取时宜，无有休息；若诸众生起平等心，即为化现平等业报，随其心乐，随其业果，为现佛身种种神变，而为说法，令其悟解，得法智慧，心大欢喜，诸根踊跃，见无量佛，起深重信，生诸善根，永不退转；一切众生随业所系长眠生死，如来出世能觉悟之，安慰其心，使无忧怖；若得见者，悉令证入无依义智，智慧善巧，了达境界庄严妙好，无能映夺；智山法芽，悉已清净；或现菩萨，或现佛身，令诸众生至无患地；无数功德之所庄严，业行所成现于世间；一切诸佛庄严清净，莫不皆以一切智业之所成就；常守本愿，不舍世间，作诸众生坚固善友；清净第一，离垢光明，令一切众生皆得现见；六趣众生无量无边，佛以神力常随不舍；若有往昔同种善根，皆令清净；而于六趣一切众生不舍本愿，无所欺诳，悉以善法方便摄取，令其修习清净之业，摧破一切诸魔斗诤，从无碍际出广大力，最胜日藏无有障碍；于净心界而现影像，一切世间无不睹见，以种种法广施众生；佛是无边光明之藏，诸力智慧皆悉圆满；恒以大光普照众生，随其所愿，皆令满足，离诸怨敌，为上福田，一切众生共所依怙；凡有所施，悉令清净；修少善行，受无量福，悉令得入无尽智地；为一切众生种植善根净心之主，为一切众生发生福德最上良田；智慧甚深，方便善巧，能救一切三恶道苦。如是信解，如是观察，如是入于智慧之渊，如是游于功德之海，如是普至虚空智慧，如是而知众生福田，如是正念现前观察，如是观佛诸业相好，如是观佛普现世间，如是观佛神通自在。　　时，彼大众见如来身，一一毛孔出百千亿那由他阿僧祇光明，一一光明有阿僧祇色、阿僧祇清净、阿僧祇照明，令阿僧祇众观察、阿僧祇众欢喜、阿僧祇众快乐、阿僧祇众深信增长、阿僧祇众志乐清净、阿僧祇众诸根清凉、阿僧祇众恭敬尊重。尔时，大众咸见佛身，放百千亿那由他不思议大光明，一一光明皆有不思议色、不思议光，照不思议无边法界。以佛神力，出大妙音；其音演畅百千亿那由他不思议赞颂，超诸世间所有言辞，出世善根之所成就。复现百千亿那由他不思议微妙庄严，于百千亿那由他不思议劫叹不可尽，皆是如来无尽自在之所出生。又现不可说诸佛如来出兴于世，令诸众生入智慧门，解甚深义。又现不可说诸佛如来所有变化，尽法界、虚空界，令一切世间平等清净。如是，皆从如来所住无障碍一切智生，亦从如来所修行不思议胜德生。复现百千亿那由他不思议妙宝光焰，从昔大愿善根所起，以曾供养无量如来，修清净行无放逸故，萨婆若心无有障碍生善根故，为显如来力广遍故，为断一切众生疑故，为令咸得见如来故，令无量众生住善根故，显示如来神通之力无映夺故，欲令众生普得入于究竟海故，为令一切诸佛国土菩萨大众皆来集故，为欲开示不可思议佛法门故。　　尔时，如来大悲普覆，示一切智所有庄严，欲令不可说百千亿那由他阿僧祇世界中众生，未信者信，已信者增长，已增长者令其清净，已清净者令其成熟，已成熟者令心调伏；观甚深法，具足无量智慧光明，发生无量广大之心，萨婆若心无有退转；不违法性，不怖实际，证真实理，满足一切波罗蜜行，出世善根皆悉清净；犹如普贤，得佛自在，离魔境界，入诸佛境，了知深法，获难思智，大乘誓愿永不退转；常见诸佛，未曾舍离；成就证智，证无量法，具足无边福德藏力，发欢喜心入无疑地；离恶清净，依一切智，见法不动，得入一切菩萨众会，常生三世诸如来家。　　世尊所现如是庄严，皆是过去先所积集善根所成，为欲调伏诸众生故，开示如来大威德故，照明无碍智慧藏故，示现如来无边胜德极炽然故，显示如来不可思议大神变故，以神通力于一切趣现佛身故，示现如来神通变化无边际故，本所志愿悉成满故，显示如来勇猛智慧能遍往故，于法自在成法王故，出生一切智慧门故，示现如来身清净故，又现其身最殊妙故，显示证得三世诸佛平等法故，开示善根清净藏故，显示世间无能为谕上妙色故，显示具足十力之相令其见者无厌足故，为世间日照三世故。自在法王，一切功德，皆从往昔善根所现。一切菩萨，于一切劫，称扬赞说，不可穷尽。　　尔时，兜率陀天王奉为如来严办如是诸供具已，与百千亿那由他阿僧祇兜率天子向佛合掌，白佛言：「善来世尊！善来善逝！善来如来、应、正等觉！唯见哀愍，处此宫殿！」　　尔时，世尊以佛庄严而自庄严，具大威德；为令一切众生生大欢喜故，一切菩萨发深悟解故，一切兜率陀天子增益欲乐故，兜率陀天王供养承事无厌足故，无量众生缘念于佛而发心故，无量众生种见佛善根福德无尽故，常能发起清净信故，见佛供养无所求故，所有志愿皆清净故，勤集善根无懈息故，发大誓愿求一切智故，受天王请，入一切宝庄严殿。如此世界，十方所有一切世界，悉亦如是。　　尔时，一切宝庄严殿，自然而有妙好庄严，出过诸天庄严之上，一切宝网周匝弥覆，普雨一切上妙宝云，普雨一切庄严具云，普雨一切宝衣云，普雨一切栴檀香云，普雨一切坚固香云，普雨一切宝庄严盖云，普雨不可思议华聚云，普出不可思议妓乐音声，赞扬如来一切种智，悉与妙法而共相应。如是一切诸供养具，悉过诸天供养之上。时，兜率宫中，妓乐歌赞，炽然不息；以佛神力，令兜率王心无动乱，往昔善根皆得圆满，无量善法益加坚固，增长净信，起大精进，生大欢喜，净深志乐，发菩提心，念法无断，总持不忘。　　尔时，兜率陀天王承佛威力，即自忆念过去佛所所种善根而说颂言：　　「昔有如来无碍月，诸吉祥中最殊胜，彼曾入此庄严殿，是故此处最吉祥。　　昔有如来名广智，诸吉祥中最殊胜，彼曾入此金色殿，是故此处最吉祥。　　昔有如来名普眼，诸吉祥中最殊胜，彼曾入此莲华殿，是故此处最吉祥。　　昔有如来号珊瑚，诸吉祥中最殊胜，彼曾入此宝藏殿，是故此处最吉祥。　　昔有如来论师子，诸吉祥中最殊胜，彼曾入此山王殿，是故此处最吉祥。　　昔有如来名日照，诸吉祥中最殊胜，彼曾入此众华殿，是故此处最吉祥。　　昔有佛号无边光，诸吉祥中最殊胜，彼曾入此树严殿，是故此处最吉祥：　　昔有如来名法幢，诸吉祥中最殊胜，彼曾入此宝宫殿，是故此处最吉祥。　　昔有如来名智灯，诸吉祥中最殊胜，彼曾入此香山殿，是故此处最吉祥。　　昔有佛号功德光，诸吉祥中最殊胜，彼曾入此摩尼殿，是故此处最吉祥。」　　如此世界兜率天王，承佛神力以颂赞叹过去诸佛；十方一切诸世界中兜率天王，悉亦如是叹佛功德。　　尔时，世尊于一切宝庄严殿摩尼宝藏师子座上，结跏趺坐，法身清净，妙用自在，与三世佛同一境界；住一切智，与一切佛同入一性；佛眼明了，见一切法皆无障碍；有大威力，普游法界未尝休息；具大神通，随有可化众生之处，悉能遍往；以一切诸佛无碍庄严而严其身，善知其时，为众说法；不可说诸菩萨众，各从他方种种国土而共来集；众会清净，法身无二，无所依止，而能自在，起佛身行。坐此座已，于其殿中自然而有无量无数殊特妙好出过诸天供养之具，所谓：华鬘、衣服、涂香、末香、宝盖、幢幡、妓乐、歌赞。如是等事，一一皆悉不可称数。以广大心恭敬尊重，供养于佛；十方一切兜率陀天，悉亦如是。　　　　大方广佛华严经卷第二十二　　　　大方广佛华严经卷第二十三　　　　　于阗国三藏实叉难陀奉　制译　　　　兜率宫中偈赞品第二十四　　尔时，佛神力故，十方各有一大菩萨，一一各与万佛刹微尘数诸菩萨俱，从万佛刹微尘数国土外诸世界中，来诣佛所。其名曰：金刚幢菩萨、坚固幢菩萨、勇猛幢菩萨、光明幢菩萨、智幢菩萨、宝幢菩萨、精进幢菩萨、离垢幢菩萨、星宿幢菩萨、法幢菩萨。所从来国，谓：妙宝世界、妙乐世界、妙银世界、妙金世界、妙摩尼世界、妙金刚世界、妙波头摩世界、妙优钵罗世界、妙栴檀世界、妙香世界。各于佛所，净修梵行，所谓：无尽幢佛、风幢佛、解脱幢佛、威仪幢佛、明相幢佛、常幢佛、最胜幢佛、自在幢佛、梵幢佛、观察幢佛。其诸菩萨，至佛所已，顶礼佛足；以佛神力，即化作妙宝藏师子之座，宝网弥覆，周匝遍满；诸菩萨众，随所来方，各于其上结跏趺坐。其身悉放百千亿那由他阿僧祇清净光明，此无量光皆从菩萨清净心宝离众过恶大愿所起，显示一切诸佛自在清净之法；以诸菩萨平等愿力，能普救护一切众生，一切世间之所乐见，见者不虚，悉得调伏。其菩萨众，悉已成就无量功德。所谓：遍游一切诸佛国土，无所障碍，见无依止清净法身；以智慧身，现无量身，遍往十方承事诸佛；入于诸佛无量无边不可思议自在之法，住于无量一切智门，以智光明善了诸法；于诸法中得无所畏，随所演说，穷未来际；辩才无尽，以大智慧开总持门，慧眼清净入深法界，智慧境界无有边际，究竟清净犹若虚空。如此世界兜率天宫，诸菩萨众如是来集；十方一切兜率天宫，悉有如是名号菩萨而来集会，所从来国、诸佛名号，亦皆同等，无有差别。　　尔时，世尊从两膝轮，放百千亿那由他光明，普照十方尽法界、虚空界、一切世界。彼诸菩萨，皆见于此佛神变相；此诸菩萨，亦见于彼一切如来神变之相。如是菩萨皆与毗卢遮那如来，于往昔时，同种善根，修菩萨行；悉已悟入诸佛自在甚深解脱，得无差别法界之身，入一切土而无所住；见无量佛，悉往承事；于一念中，周行法界，自在无碍；心意清净，如无价宝；无量无数诸佛如来，常加护念，共与其力，到于究竟第一彼岸；恒以净念住无上觉，念念恒入一切智处；以小入大，以大入小，皆得自在，通达无碍；已得佛身，与佛同住；获一切智，从一切智而生其身；一切如来所行之处，悉能随入；开阐无量智慧法门，到金刚幢大智彼岸，获金刚定，断诸疑惑；已得诸佛自在神通，普于一切十方国土，教化调伏百千万亿无数众生；于一切数，虽无所著，善能修学，成就究竟方便，安立一切诸法。如是等百千亿那由他不可说无尽清净三世一切无量功德藏诸菩萨众，皆来集会，在于佛所；因光所见，一切佛所，悉亦如是。　　尔时，金刚幢菩萨承佛神力，普观十方而说颂言：　　「如来不出世，亦无有涅槃，以本大愿力，示现自在法。　　是法难思议，非心所行处，智慧到彼岸，乃见诸佛境。　　色身非是佛，音声亦复然，亦不离色声，见佛神通力。　　少智不能知，诸佛实境界，久修清净业，于此乃能了。　　正觉无来处，去亦无所从，清净妙色身，神力故显现。　　无量世界中，示现如来身，广说微妙法，其心无所著。　　智慧无边际，了达一切法，普入于法界，示现自在力。　　众生及诸法，了达皆无碍，普现众色像，遍于一切刹。　　欲求一切智，速成无上觉，应以净妙心，修习菩提行。　　若有见如来，如是威神力，当于最胜尊，供养勿生疑。」　　尔时，坚固幢菩萨承佛神力，普观十方而说颂言：　　「如来胜无比，甚深不可说，出过言语道，清净如虚空。　　汝观人师子，自在神通力，已离于分别，而令分别见。　　导师为开演，甚深微妙法，以是因缘故，现此无比身。　　此是大智慧，诸佛所行处，若欲了知者，常应亲近佛。　　意业常清净，供养诸如来，终无疲厌心，能入于佛道。　　具无尽功德，坚住菩提心，以是疑网除，观佛无厌足。　　通达一切法，是乃真佛子，此人能了知，诸佛自在力。　　广大智所说，欲为诸法本，应起胜希望，志求无上觉。　　若有尊敬佛，念报于佛恩，彼人终不离，一切诸佛住。　　何有智慧人，于佛得见闻，不修清净愿，履佛所行道？」　　尔时，勇猛幢菩萨承佛神力，普观十方而说颂言：　　「譬如明净眼，因日睹众色，净心亦复然，佛力见如来。　　如以精进力，能尽海源底，智力亦如是，得见无量佛。　　譬如良沃田，所种必滋长，如是净心地，出生诸佛法。　　如人获宝藏，永离贫穷苦，菩萨得佛法，离垢心清净。　　譬如伽陀药，能消一切毒，佛法亦如是，灭诸烦恼患。　　真实善知识，如来所称赞，以彼威神故，得闻诸佛法。　　设于无数劫，财宝施于佛，不知佛实相，此亦不名施。　　无量众色相，庄严于佛身，非于色相中，而能见于佛。　　如来等正觉，寂然恒不动，而能普现身，遍满十方界。　　譬如虚空界，不生亦不灭，诸佛法如是，毕竟无生灭。」　　尔时，光明幢菩萨承佛神力，普观十方而说颂言：　　「人间及天上，一切诸世界，普见于如来，清净妙色身。　　譬如一心力，能生种种心，如是一佛身，普现一切佛。　　菩提无二法，亦复无诸相，而于二法中，现相庄严身。　　了法性空寂，如幻而生起，所行无有尽，导师如是现。　　三世一切佛，法身悉清净，随其所应化，普现妙色身。　　如来不念言，我作如是身，自然而示现，未尝起分别。　　法界无差别，亦无所依止，而于世间中，示现无量身。　　佛身非变化，亦复非非化，于无化法中，示有变化形。　　正觉不可量，法界虚空等，深广无涯底，言语道悉绝。　　如来善通达，一切处行道，法界众国土，所往皆无碍。」　　尔时，智幢菩萨承佛神力，普观十方而说颂言：　　「若人能信受，一切智无碍，修习菩提行，其心不可量。　　一切国土中，普现无量身，而身不在处，亦不住于法。　　一一诸如来，神力示现身，不可思议劫，算数莫能尽。　　三世诸众生，悉可知其数，如来所示现，其数不可得。　　或时示一二，乃至无量身，普现十方刹，其实无二种。　　譬如净满月，普现一切水，影像虽无量，本月未曾二。　　如是无碍智，成就等正觉，普现一切刹，佛体亦无二。　　非一亦非二，亦复非无量，随其所应化，示现无量身。　　佛身非过去，亦复非未来，一念现出生，成道及涅槃。　　如幻所作色，无生亦无起，佛身亦如是，示现无有生。」　　尔时，宝幢菩萨承佛神力，普观十方而说颂言：　　「佛身无有量，能示有量身，随其所应睹，导师如是现。　　佛身无处所，充满一切处，如空无边际，如是难思议。　　非心所行处，心不于中起，诸佛境界中，毕竟无生灭。　　如翳眼所睹，非内亦非外，世间见诸佛，应知亦如是。　　饶益众生故，如来出世间，众生见有出，而实无兴世。　　不可以国土，昼夜而见佛，岁月一刹那，当知悉如是。　　众生如是说，某日佛成道，如来得菩提，实不系于日。　　如来离分别，非世超诸数，三世诸导师，出现皆如是。　　譬如净日轮，不与昏夜合，而说某日夜，诸佛法如是。　　三世一切劫，不与如来合，而说三世佛，导师法如是。」　　尔时，精进幢菩萨承佛神力，普观十方而说颂言：　　「一切诸导师，身同义亦然，普于十方刹，随应种种现。　　汝观牟尼尊，所作甚奇特，充满于法界，一切悉无余。　　佛身不在内，亦复不在外，神力故显现，导师法如是。　　随诸众生类，先世所集业，如是种种身，示现各不同。　　诸佛身如是，无量不可数，唯除大觉尊，无有能思议。　　如以我难思，心业莫能取，佛难思亦尔，非心业所现。　　如刹不可思，而见净庄严，佛难思亦尔，妙相无不现。　　譬如一切法，众缘故生起，见佛亦复然，必假众善业。　　譬如随意珠，能满众生心，诸佛法如是，悉满一切愿。　　无量国土中，导师兴于世，随其愿力故，普应于十方。」　　尔时，离垢幢菩萨承佛神力，普观十方而说颂言：　　「如来大智光，普净诸世间，世间既净已，开示诸佛法。　　设有人欲见，众生数等佛，靡不应其心，而实无来处。　　以佛为境界，专念而不息，此人得见佛，其数与心等。　　成就白净法，具足诸功德，彼于一切智，专念心不舍。　　导师为众生，如应演说法，随于可化处，普现最胜身。　　佛身及世间，一切皆无我，悟此成正觉，复为众生说。　　一切人师子，无量自在力，示现念等身，其身各不同。　　世间如是身，诸佛身亦然，了知其自性，是则说名佛。　　如来普知见，明了一切法，佛法及菩提，二俱不可得。　　导师无来去，亦复无所住，远离诸颠倒，是名等正觉。」　　尔时，星宿幢菩萨承佛神力，普观十方而说颂言：　　「如来无所住，普住一切刹，一切土皆往，一切处咸见。　　佛随众生心，普现一切身，成道转法轮，及以般涅槃。　　诸佛不思议，谁能思议佛？谁能见正觉？谁能现最胜？　　一切法皆如，诸佛境亦然，乃至无一法，如中有生灭。　　众生妄分别，是佛是世界；了达法性者，无佛无世界。　　如来普现前，令众生信喜，佛体不可得，彼亦无所见。　　若能于世间，远离一切著，无碍心欢喜，于法得开悟。　　神力之所现，即此说名佛，三世一切时，求悉无所有。　　若能如是知，心意及诸法，一切悉知见，疾得成如来。　　言语中显示，一切佛自在，正觉超语言，假以语言说。」　　尔时，法幢菩萨承佛神力，普观十方而说颂言：　　「宁可恒具受，一切世间苦，终不远如来，不睹自在力。　　若有诸众生，未发菩提心，一得闻佛名，决定成菩提。　　若有智慧人，一念发道心，必成无上尊，慎莫生疑惑。　　如来自在力，无量劫难遇，若生一念信，速登无上道。　　设于念念中，供养无量佛，未知真实法，不名为供养。　　若闻如是法，诸佛从此生，虽经无量苦，不舍菩提行。　　一闻大智慧，诸佛所入法，普于法界中，成三世导师。　　虽尽未来际，遍游诸佛刹，不求此妙法，终不成菩提。　　众生无始来，生死久流转，不了真实法，诸佛故兴世。　　诸法不可坏，亦无能坏者，自在大光明，普示于世间。」　　　　十回向品第二十五之一　　尔时，金刚幢菩萨承佛神力，入菩萨智光三昧。入是三昧已，十方各过十万佛刹微尘数世界外，有十万佛刹微尘数诸佛，皆同一号，号：金刚幢，而现其前，咸称赞言：「善哉！善哉！善男子！乃能入此菩萨智光三昧。善男子！此是十方各十万佛刹微尘数诸佛神力共加于汝，亦是毗卢遮那如来往昔愿力、威神之力，及由汝智慧清净故，诸菩萨善根增胜故，令汝入是三昧而演说法；为令诸菩萨得清净无畏故，具无碍辩才故，入无碍智地故，住一切智大心故，成就无尽善根故，满足无碍白法故，入于普门法界故，现一切佛神力故，前际念智不断故，得一切佛护持诸根故，以无量门广说众法故，闻悉解了受持不忘故，摄诸菩萨一切善根故，成办出世助道故，不断一切智智故，开发大愿故，解释实义故，了知法界故，令诸菩萨皆悉欢喜故，修一切佛平等善根故，护持一切如来种性故，所谓：演说诸菩萨十回向。佛子！汝当承佛威神之力而演此法，得佛护念故，安住佛家故，增益出世功德故，得陀罗尼光明故，入无障碍佛法故，大光普照法界故，集无过失净法故，住广大智境界故，得无障碍法光故。」　　尔时，诸佛即与金刚幢菩萨无量智慧，与无留碍辩，与分别句义善方便，与无碍法光明，与如来平等身，与无量差别净音声，与菩萨不思议善观察三昧，与不可沮坏一切善根回向智，与观察一切法成就巧方便，与一切处说一切法无断辩。何以故？入此三昧善根力故。　　尔时，诸佛各以右手摩金刚幢菩萨顶。金刚幢菩萨得摩顶已，即从定起，告诸菩萨言：　　「佛子！菩萨摩诃萨有不可思议大愿充满法界，普能救护一切众生，所谓：修学去、来、现在一切佛回向。佛子！菩萨摩诃萨回向有几种？佛子！菩萨摩诃萨回向有十种，三世诸佛咸共演说。何等为十？一者救护一切众生离众生相回向，二者不坏回向，三者等一切诸佛回向，四者至一切处回向，五者无尽功德藏回向，六者入一切平等善根回向，七者等随顺一切众生回向，八者真如相回向，九者无缚无著解脱回向，十者入法界无量回向。佛子！是为菩萨摩诃萨十种回向，过去、未来、现在诸佛，已说、当说、今说。　　「佛子！云何为菩萨摩诃萨救护一切众生离众生相回向？　　「佛子！此菩萨摩诃萨行檀波罗蜜，净尸波罗蜜，修羼提波罗蜜，起精进波罗蜜，入禅波罗蜜，住般若波罗蜜，大慈、大悲、大喜、大舍，修如是等无量善根。修善根时，作是念言：『愿此善根普能饶益一切众生，皆使清净，至于究竟，永离地狱、饿鬼、畜生、阎罗王等无量苦恼。』菩萨摩诃萨种善根时，以己善根如是回向：『我当为一切众生作舍，令免一切诸苦事故；为一切众生作护，悉令解脱诸烦恼故；为一切众生作归，皆令得离诸怖畏故；为一切众生作趣，令得至于一切智故；为一切众生作安，令得究竟安隐处故；为一切众生作明，令得智光灭痴暗故；为一切众生作炬，破彼一切无明闇故；为一切众生作灯，令住究竟清净处故；为一切众生作导师，引其令入真实法故；为一切众生作大导师，与其无碍大智慧故。』佛子！菩萨摩诃萨以诸善根如是回向，平等饶益一切众生，究竟皆令得一切智。　　「佛子！菩萨摩诃萨于非亲友守护回向，与其亲友等无差别。何以故？菩萨摩诃萨入一切法平等性故，不于众生而起一念非亲友想。设有众生于菩萨所起怨害心，菩萨亦以慈眼视之，终无恚怒。普为众生作善知识，演说正法，令其修习。譬如大海，一切众毒不能变坏。菩萨亦尔，一切愚蒙、无有智慧、不知恩德、嗔很顽毒、憍慢自大、其心盲瞽、不识善法……如是等类诸恶众生，种种逼恼，无能动乱。譬如日天子出现世间，不以生盲不见故，隐而不现；又复不以乾闼婆城、阿修罗手、阎浮提树、崇岩、邃谷、尘雾、烟云……如是等物之所覆障故，隐而不现；亦复不以时节变改故，隐而不现。菩萨摩诃萨亦复如是，有大福德，其心深广，正念观察，无有退屈；为欲究竟功德智慧，于上胜法心生志欲；法光普照，见一切义；于诸法门，智慧自在；常为利益一切众生而修善法，曾不误起舍众生心；不以众生其性弊恶、邪见、嗔浊、难可调伏，便即弃舍，不修回向；但以菩萨大愿甲胄而自庄严，救护众生，恒无退转；不以众生不知报恩，退菩萨行，舍菩提道；不以凡愚共同一处，舍离一切如实善根；不以众生数起过恶，难可忍受，而于彼所生疲厌心。何以故？譬如日天子，不但为一事故出现世间。菩萨摩诃萨亦复如是，不但为一众生故，修诸善根，回向阿耨多罗三藐三菩提；普为救护一切众生故而修善根，回向阿耨多罗三藐三菩提。如是，不但为净一佛刹故，不但为信一佛故，不但为见一佛故，不但为了一法故，起大智愿，回向阿耨多罗三藐三菩提；为普净一切佛刹故，普信一切诸佛故，普承事供养一切诸佛故，普解一切佛法故，发起大愿，修诸善根，回向阿耨多罗三藐三菩提。　　「佛子！菩萨摩诃萨以诸佛法而为所缘，起广大心、不退转心，无量劫中修集希有难得心宝，与一切诸佛悉皆平等。菩萨如是观诸善根，信心清净，大悲坚固，以甚深心、欢喜心、清净心，最胜心、柔软心、慈悲心、怜愍心、摄护心、利益心、安乐心，普为众生真实回向，非但口言。佛子！菩萨摩诃萨以诸善根回向之时，作是念言：『以我善根，愿一切趣生、一切众生，皆得清净；功德圆满，不可沮坏，无有穷尽；常得尊重，正念不忘；获决定慧，具无量智；身、口、意业，一切功德，圆满庄严。』又作是念：『以此善根，令一切众生承事供养一切诸佛，无空过者；于诸佛所，净信不坏；听闻正法，断诸疑惑，忆持不忘，如说修行；于如来所，起恭敬心，身业清净，安住无量广大善根；永离贫穷，七财满足；于诸佛所，常随修学，成就无量胜妙善根，平等悟解，住一切智，以无碍眼等视众生；众相严身，无有玷缺；言音净妙，功德圆满，诸根调伏，十力成就，善心满足，无所依住。令一切众生普得佛乐，得无量住，住佛所住。』　　「佛子！菩萨摩诃萨见诸众生，造作恶业，受诸重苦；以是障故，不见佛，不闻法，不识僧。便作是念：『我当于彼诸恶道中，代诸众生受种种苦，令其解脱。』菩萨如是受苦毒时，转更精勤，不舍、不避、不惊、不怖、不退、不怯，无有疲厌。何以故？如其所愿，决欲荷负一切众生，令解脱故。菩萨尔时作是念言：『一切众生在生老病死诸苦难处，随业流转，邪见无智，丧诸善法，我应救之，令得出离。』又诸众生爱网所缠，痴盖所覆，染著诸有，随逐不舍，入苦笼槛，作魔业行，福智都尽，常怀疑惑，不见安隐处，不知出离道，在于生死轮转不息，诸苦淤泥恒所没溺。菩萨见已，起大悲心、大饶益心，欲令众生悉得解脱，以一切善根回向，以广大心回向，如三世菩萨所修回向，如大回向经所说回向，愿诸众生普得清净，究竟成就一切种智。复作是念：『我所修行，欲令众生皆悉得成无上智王，不为自身而求解脱，但为救济一切众生，令其咸得一切智心，度生死流，解脱众苦。』复作是念：『我当普为一切众生备受众苦，令其得出无量生死众苦大壑。我当普为一切众生，于一切世界一切恶趣中，尽未来劫，受一切苦，然常为众生勤修善根。何以故？我宁独受如是众苦，不令众生堕于地狱。我当于彼地狱、畜生、阎罗王等险难之处，以身为质，救赎一切恶道众生，令得解脱。』复作是念：『我愿保护一切众生终不弃舍，所言诚实，无有虚妄。何以故？我为救度一切众生发菩提心，不为自身求无上道，亦不为求五欲境界及三有中种种乐故修菩提行。何以故？世间之乐无非是苦。众魔境界，愚人所贪，诸佛所诃，一切苦患因之而起；地狱、饿鬼及以畜生、阎罗王处，忿恚斗讼，更相毁辱。如是诸恶，皆因贪著五欲所致。耽著五欲，远离诸佛，障碍生天，何况得于阿耨多罗三藐三菩提！』菩萨如是观诸世间贪少欲味受无量苦，终不为彼五欲乐故，求无上菩提，修菩萨行；但为安乐一切众生，发心修习，成满大愿，断截众生诸苦罥索，令得解脱。　　「佛子！菩萨摩诃萨复作是念：『我当以善根如是回向，令一切众生得究竟乐、利益乐、不受乐、寂静乐、无依乐、无动乐、无量乐、不舍不退乐、不灭乐、一切智乐。』复作是念：『我当与一切众生作调御师，作主兵臣，执大智炬，示安隐道，令离险难，以善方便俾知实义；又于生死海，作一切智善巧船师，度诸众生，使到彼岸。』佛子！菩萨摩诃萨以诸善根如是回向，所谓：『随宜救护一切众生，令出生死，承事供养一切诸佛，得无障碍一切智智，舍离众魔，远恶知识，亲近一切菩萨善友，灭诸过罪，成就净业，具足菩萨广大行愿、无量善根。』　　「佛子！菩萨摩诃萨以诸善根正回向已，作如是念：『不以四天下众生多故，多日出现；但一日出，悉能普照一切众生。又，诸众生不以自身光明故，知有昼夜，游行观察，兴造诸业；皆由日天子出，成办斯事，然彼日轮但一无二。』菩萨摩诃萨亦复如是，修集善根回向之时，作是念言：『彼诸众生不能自救，何能救他？唯我一人，志独无侣，修集善根如是回向。所谓：为欲广度一切众生故，普照一切众生故，示导一切众生故，开悟一切众生故，顾复一切众生故，摄受一切众生故，成就一切众生故，令一切众生欢喜故，令一切众生悦乐故，令一切众生断疑故。』佛子！菩萨摩诃萨复作是念：『我应如日，普照一切，不求恩报。众生有恶，悉能容受，终不以此而舍誓愿；不以一众生恶故，舍一切众生。但勤修习善根回向，普令众生皆得安乐；善根虽少，普摄众生，以欢喜心广大回向。若有善根，不欲饶益一切众生，不名回向；随一善根，普以众生而为所缘，乃名回向。安置众生于无所著法性回向，见众生自性不动不转回向，于回向无所依、无所取回向，不取善根相回向，不分别业报体性回向，不著五蕴相回向，不坏五蕴相回向，不取业回向，不求报回向，不染著因缘回向，不分别因缘所起回向，不著名称回向，不著处所回向，不著虚妄法回向，不著众生相、世界相、心意相回向，不起心颠倒、想颠倒、见颠倒回向，不著语言道回向，观一切法真实性回向，观一切众生平等相回向，以法界印印诸善根回向，观诸法离贪欲回向。解一切法无，种植善根亦如是；观诸法无二、无生、无灭，回向亦如是。以如是等善根回向，修行清净对治之法，所有善根皆悉随顺出世间法。不作二相，非即业修习一切智，非离业回向一切智，一切智非即是业，然不离业得一切智。以业如光影清净故，报亦如光影清净；报如光影清净故，一切智智亦如光影清净。离我、我所一切动乱思惟分别，如是了知，以诸善根方便回向。』　　「菩萨如是回向之时，度脱众生，常无休息，不住法相；虽知诸法无业无报，善能出生一切业报而无违诤，如是方便善修回向。菩萨摩诃萨如是回向时，离一切过，诸佛所赞。佛子！是为菩萨摩诃萨第一救护一切众生离众生相回向。」　　尔时，金刚幢菩萨，观察十方一切众会暨于法界，入深句义，以无量心修习胜行，大悲普覆一切众生，不断三世诸如来种，入一切佛功德法藏，出生一切诸佛法身，善能分别诸众生心，知其所种善根成熟，住于法身而为示现清净色身；承佛神力，即说颂言：　　「不思议劫修行道，精进坚固心无碍，为欲饶益群生类，常求诸佛功德法。　　调御世间无等人，修治其意甚明洁，发心普救诸含识，彼能善入回向藏。　　勇猛精进力具足，智慧聪达意清净，普救一切诸群生，其心堪忍不倾动。　　心善安住无与等，意常清净大欢悦，如是为物勤修行，譬如大地普容受。　　不为自身求快乐，但欲救护诸众生，如是发起大悲心，疾得入于无碍地。　　十方一切诸世界，所有众生皆摄受，为救彼故善住心，如是修学诸回向。　　修行布施大欣悦，护持净戒无所犯，勇猛精进心不动，回向如来一切智。　　其心广大无边际，忍力安住不倾动，禅定甚深恒照了，智慧微妙难思议。　　十方一切世界中，具足修治清净行，如是功德皆回向，为欲安乐诸含识。　　大士勤修诸善业，无量无边不可数，如是悉以益众生，令住难思无上智。　　普为一切众生故，不思议劫处地狱，如是曾无厌退心，勇猛决定常回向。　　不求色声香与味，亦不希求诸妙触，但为救度诸群生，常求无上最胜智。　　智慧清净如虚空，修习无边大士行，如佛所行诸行法，彼人如是常修学。　　大士游行诸世界，悉能安隐诸群生，普使一切皆欢喜，修菩萨行无厌足。　　除灭一切诸心毒，思惟修习最上智，不为自己求安乐，但愿众生得离苦。　　此人回向得究竟，心常清净离众毒，三世如来所付嘱，住于无上大法城。　　未曾染著于诸色，受想行识亦如是，其心永出于三有，所有功德尽回向。　　佛所知见诸众生，尽皆摄取无有余，誓愿皆令得解脱，为彼修行大欢喜。　　其心念念恒安住，智慧广大无与等，离痴正念常寂然，一切诸业皆清净。　　彼诸菩萨处于世，不著内外一切法，如风无碍行于空，大士用心亦复然。　　所有身业皆清净，一切语言无过失，心常归向于如来，能令诸佛悉欢喜。　　十方无量诸国土，所有佛处皆往诣，于中睹见大悲尊，靡不恭敬而瞻奉。　　心常清净离诸失，普入世间无所畏，已住如来无上道，复为三有大法池。　　精勤观察一切法，随顺思惟有非有，如是趣于真实理，得入甚深无诤处。　　以此修成坚固道，一切众生莫能坏，善能了达诸法性，普于三世无所著。　　如是回向到彼岸，普使群生离众垢，永离一切诸所依，得入究竟无依处。　　一切众生语言道，随其种类各差别，菩萨悉能分别说，而心无著无所碍。　　菩萨如是修回向，功德方便不可说，能令十方世界中，一切诸佛皆称叹。」　　　　大方广佛华严经卷第二十三　　　　大方广佛华严经卷第二十四　　　　　于阗国三藏实叉难陀奉　制译　　　　十回向品第二十五之二　　「佛子！云何为菩萨摩诃萨不坏回向？　　「佛子！此菩萨摩诃萨于去、来、今诸如来所得不坏信，悉能承事一切佛故；于诸菩萨，乃至初发一念之心求一切智，得不坏信，誓修一切菩萨善根无疲厌故；于一切佛法得不坏信，发深志乐故；于一切佛教得不坏信，守护住持故；于一切众生得不坏信，慈眼等观，善根回向，普利益故；于一切白净法得不坏信，普集无边诸善根故；于一切菩萨回向道得不坏信，满足殊胜诸欲解故；于一切菩萨法师得不坏信，于诸菩萨起佛想故；于一切佛自在神通得不坏信，深信诸佛难思议故；于一切菩萨善巧方便行得不坏信，摄取种种无量无数行境界故。　　「佛子！菩萨摩诃萨如是安住不坏信时，于佛、菩萨、声闻、独觉，若诸佛教，若诸众生，如是等种种境界中，种诸善根无量无边，令菩提心转更增长；慈悲广大，平等观察，随顺修学诸佛所作，摄取一切清净善根；入真实义，集福德行，行大惠施，修诸功德，等观三世。菩萨摩诃萨以如是等善根功德，回向一切智：『愿常见诸佛，亲近善友，与诸菩萨同共止住；念一切智，心无暂舍；受持佛教，勤加守护；教化成熟一切众生，心常回向出世之道，供养瞻侍一切法师；解了诸法，忆持不忘；修行大愿，悉使满足。』菩萨如是积集善根，成就善根，增长善根，思惟善根，系念善根，分别善根，爱乐善根，修习善根，安住善根。　　「菩萨摩诃萨如是积集诸善根已，以此善根所得依果修菩萨行，于念念中见无量佛，如其所应，承事供养。以阿僧祇宝、阿僧祇华、阿僧祇鬘、阿僧祇衣、阿僧祇盖、阿僧祇幢、阿僧祇幡、阿僧祇庄严具、阿僧祇给侍、阿僧祇涂饰地、阿僧祇涂香、阿僧祇末香、阿僧祇和香、阿僧祇烧香、阿僧祇深信、阿僧祇爱乐、阿僧祇净心、阿僧祇尊重、阿僧祇赞叹、阿僧祇礼敬、阿僧祇宝座，阿僧祇华座、阿僧祇香座、阿僧祇鬘座、阿僧祇栴檀座、阿僧祇衣座、阿僧祇金刚座、阿僧祇摩尼座、阿僧祇宝缯座、阿僧祇宝色座、阿僧祇宝经行处、阿僧祇华经行处、阿僧祇香经行处、阿僧祇鬘经行处、阿僧祇衣经行处、阿僧祇宝间错经行处、阿僧祇一切宝缯彩经行处、阿僧祇一切宝多罗树经行处、阿僧祇一切宝栏楯经行处、阿僧祇一切宝铃网弥覆经行处、阿僧祇一切宝宫殿、阿僧祇一切华宫殿、阿僧祇一切香宫殿、阿僧祇一切鬘宫殿、阿僧祇一切栴檀宫殿、阿僧祇一切坚固妙香藏宫殿、阿僧祇一切金刚宫殿、阿僧祇一切摩尼宫殿，皆悉殊妙出过诸天；阿僧祇诸杂宝树、阿僧祇种种香树、阿僧祇诸宝衣树、阿僧祇诸音乐树、阿僧祇宝庄严具树、阿僧祇妙音声树、阿僧祇无厌宝树、阿僧祇宝缯彩树、阿僧祇宝珰树，阿僧祇一切华香、幢幡、鬘盖所严饰树，如是等树，扶疏荫映，庄严宫殿。其诸宫殿复有阿僧祇轩槛庄严、阿僧祇窗牖庄严、阿僧祇门闼庄严，阿僧祇楼阁庄严、阿僧祇半月庄严、阿僧祇帐庄严，阿僧祇金网弥覆其上，阿僧祇香周匝普熏，阿僧祇衣敷布其地。　　「佛子！菩萨摩诃萨以如是等诸供养具，于无量无数不可说不可说劫，净心尊重、恭敬供养一切诸佛，恒不退转，无有休息；一一如来灭度之后所有舍利，悉亦如是恭敬供养。为令一切众生生净信故，一切众生摄善根故，一切众生离诸苦故，一切众生广大解故，一切众生以大庄严而庄严故，无量庄严而庄严故，诸有所作得究竟故，知诸佛兴难可值故，满足如来无量力故，庄严供养佛塔庙故，住持一切诸佛法故，如是供养现在诸佛，及灭度后所有舍利。其诸供养，于阿僧祇劫说不可尽。如是修集无量功德，皆为成熟一切众生，无有退转，无有休息，无有疲厌；无有执著，离诸心想；无有依止，永绝所依；远离于我，及以我所；如实法印，印诸业门；得法无生，住佛所住；观无生性，印诸境界。诸佛护念发心回向，与诸法性相应回向，入无作法成就所作方便回向，舍离一切诸事想著方便回向，住于无量善巧回向，永出一切诸有回向，修行诸行不住于相善巧回向，普摄一切善根回向，普净一切菩萨诸行广大回向，发无上菩提心回向，与一切善根同住回向，满足最上信解心回向。　　「佛子！菩萨摩诃萨以诸善根如是回向时，虽随生死而不改变，求一切智未曾退转，在于诸有心无动乱，悉能度脱一切众生，不染有为法，不失无碍智。菩萨行位，因缘无尽；世间诸法，无能变动；具足清净诸波罗蜜，悉能成就一切智力。菩萨如是离诸痴暗，成菩提心，开示光明，增长净法，回向胜道，具足众行；以清净意，善能分别；了一切法，悉随心现；知业如幻，业报如像，诸行如化；因缘生法，悉皆如响；菩萨诸行，一切如影；出生无著清净法眼，见于无作广大境界；证寂灭性，了法无二；得法实相，具菩萨行；于一切相，皆无所著；善能修行同事诸业，于白净法恒无废舍；离一切著，住无著行。菩萨如是善巧思惟，无有迷惑，不违诸法，不坏业因，明见真实，善巧回向；知法自性，以方便力，成就业报，到于彼岸；智慧观察一切诸法，获神通智诸业善根；无作而行，随心自在。菩萨摩诃萨以诸善根如是回向，为欲度脱一切众生，不断佛种，永离魔业，见一切智无有边际，信乐不舍离世境界，断诸杂染；亦愿众生得清净智，入深方便，出生死法，获佛善根，永断一切诸魔事业，以平等印普印诸业，发心趣入一切种智，成就一切出世间法。　　「佛子！是为菩萨摩诃萨第二不坏回向。菩萨摩诃萨住此回向时，得见一切无数诸佛，成就无量清净妙法，普于众生得平等心，于一切法无有疑惑；一切诸佛神力所加，降伏众魔，永离其业；成就生贵，满菩提心；得无碍智不由他解，善能开阐一切法义；能随想力入一切刹，普照众生，悉使清净。菩萨摩诃萨以此不坏回向之力，摄诸善根，如是回向。」　　尔时，金刚幢菩萨观察十方，承佛神力，即说颂言：　　「菩萨已得不坏意，修行一切诸善业，是故能令佛欢喜，智者以此而回向。　　供养无量无边佛，布施持戒伏诸根，为欲利益诸众生，普使一切皆清净。　　一切上妙诸香华，无量差别胜衣服，宝盖及以庄严具，供养一切诸如来。　　如是供养于诸佛，无量无数难思劫，恭敬尊重常欢喜，未曾一念生疲厌。　　专心想念于诸佛，一切世间大明灯，十方所有诸如来，靡不现前如目睹。　　不可思议无量劫，种种布施心无厌，百千万亿众劫中，修诸善法悉如是。　　彼诸如来灭度已，供养舍利无厌足，悉以种种妙庄严，建立难思众塔庙。　　造立无等最胜形，宝藏净金为庄严，巍巍高大如山王，其数无量百千亿。　　净心尊重供养已，复生欢喜利益意，不思议劫处世间，救护众生令解脱。　　了知众生皆妄想，于彼一切无分别，而能善别众生根，普为群生作饶益。　　菩萨修集诸功德，广大最胜无与比，了达体性悉非有，如是决定皆回向。　　以最胜智观诸法，其中无有一法生，如是方便修回向，功德无量不可尽。　　以是方便令心净，悉与一切如来等，此方便力不可尽，是故福报无尽极。　　发起无上菩提心，一切世间无所依，普至十方诸世界，而于一切无所碍。　　一切如来出世间，为欲启导众生心，如其心性而观察，毕竟推求不可得。　　一切诸法无有余，悉入于如无体性，以是净眼而回向，开彼世间生死狱。　　虽令诸有悉清净，亦不分别于诸有，知诸有性无所有，而令欢喜意清净。　　于一佛土无所依，一切佛土悉如是，亦不染著有为法，知彼法性无依处。　　以是修成一切智，以是无上智庄严，以是诸佛皆欢喜，是为菩萨回向业。　　菩萨专心念诸佛，无上智慧巧方便，如佛一切无所依，愿我修成此功德。　　专心救护于一切，令其远离众恶业，如是饶益诸群生，系念思惟未曾舍。　　住于智地守护法，不以余乘取涅槃，唯愿得佛无上道，菩萨如是善回向。　　不取众生所言说，一切有为虚妄事，虽复不依言语道，亦复不著无言说。　　十方所有诸如来，了达诸法无有余，虽知一切皆空寂，而不于空起心念。　　以一庄严严一切，亦不于法生分别，如是开悟诸群生，一切无性无所观。　　「佛子！云何为菩萨摩诃萨等一切佛回向？　　「佛子！此菩萨摩诃萨随顺修学去、来、现在诸佛世尊回向之道。如是修学回向道时，见一切色乃至触法若美、若恶，不生爱憎，心得自在；无诸过失，广大清净；欢喜悦乐，离诸忧恼；心意柔软，诸根清凉。佛子！菩萨摩诃萨获得如是安乐之时，复更发心回向诸佛，作如是念：『愿以我今所种善根，令诸佛乐转更增胜，所谓：不可思议佛所住乐、无有等比佛三昧乐、不可限量大慈悲乐、一切诸佛解脱之乐、无有边际大神通乐、最极尊重大自在乐、广大究竟无量力乐、离诸知觉寂静之乐、住无碍住恒正定乐、行无二行不变异乐。』　　「佛子！菩萨摩诃萨以诸善根回向佛已，复以此善根回向菩萨，所谓：『愿未满者令得圆满，心未净者令得清净，诸波罗蜜未满足者令得满足。安住金刚菩提之心，于一切智得不退转，不舍大精进，守护菩提门一切善根；能令众生舍离我慢，发菩提心，所愿成满；安住一切菩萨所住，获得菩萨明利诸根，修习善根，证萨婆若。』　　「佛子！菩萨摩诃萨以诸善根如是回向菩萨已，复以回向一切众生：『愿一切众生所有善根，乃至极少一弹指顷，见佛闻法，恭敬圣僧。彼诸善根皆离障碍，念佛圆满，念法方便，念僧尊重，不离见佛，心得清净，获诸佛法，集无量德，净诸神通，舍法疑念，依教而住。』如为众生如是回向，为声闻、辟支佛回向亦复如是。『又愿一切众生永离地狱、饿鬼、畜生、阎罗王等一切恶处，增长无上菩提之心，专意勤求一切种智，永不毁谤诸佛正法，得佛安乐，身心清净，证一切智。』　　「佛子！菩萨摩诃萨所有善根，皆以大愿，发起、正发起，积集、正积集，增长、正增长，悉令广大具足充满。　　「佛子！菩萨摩诃萨在家宅中与妻子俱，未曾暂舍菩提之心，正念思惟萨婆若境，自度度彼，令得究竟；以善方便化己眷属，令入菩萨智，令成熟解脱；虽与同止，心无所著，以本大悲处于居家，以慈心故随顺妻子，于菩萨清净道无所障碍。菩萨摩诃萨虽在居家作诸事业，未曾暂舍一切智心。所谓：若著衣裳、若啖滋味、若服汤药、澡漱涂摩、回旋顾视、行住坐卧、身语意业、若睡若寤。如是一切诸有所作，心常回向萨婆若道，系念思惟，无时舍离。为欲饶益一切众生，安住菩提无量大愿，摄取无数广大善根；勤修诸善，普救一切，永离一切憍慢放逸，决定趣于一切智地，终不发意向于余道；常观一切诸佛菩提，永舍一切诸杂染法，修行一切菩萨所学，于一切智道无所障碍；住于智地爱乐诵习，以无量智集诸善根，心不恋乐一切世间，亦不染著所行之行，专心受持诸佛教法。菩萨如是处在居家，普摄善根，令其增长，回向诸佛无上菩提。　　「佛子！菩萨尔时，乃至施与畜生之食一抟、一粒，咸作是愿：『当令此等舍畜生道，利益安乐，究竟解脱，永度苦海，永灭苦受，永除苦蕴，永断苦觉、苦聚、苦行、苦因、苦本及诸苦处；愿彼众生皆得舍离。』菩萨如是专心系念一切众生，以彼善根而为上首，为其回向一切种智。菩萨初发菩提之心普摄众生，修诸善根悉以回向，欲令永离生死旷野，得诸如来无碍快乐，出烦恼海，修佛法道；慈心遍满，悲力广大，普使一切得清净乐；守护善根，亲近佛法；出魔境界，入佛境界；断世间种，植如来种，住于三世平等法中。菩萨摩诃萨如是所有已集、当集、现集善根，悉以回向。复作是念：『如过去诸佛菩萨所行，恭敬供养一切诸佛，度诸众生令永出离，勤加修习一切善根，悉以回向而无所著。所谓：不依色，不著受，无倒想，不作行，不取识，舍离六处；不住世法，乐出世间；知一切法皆如虚空，无所从来，不生不灭，无有真实，无所染著；远离一切诸分别见，不动不转，不失不坏；住于实际，无相离相，唯是一相；如是深入一切法性，常乐习行普门善根，悉见一切诸佛众会。如彼过去一切如来善根回向，我亦如是而为回向；解如是法，证如是法，依如是法，发心修习，不违法相；知所修行，如幻如影，如水中月，如镜中像，因缘和合之所显现，乃至如来究竟之地。』　　「佛子！菩萨摩诃萨复作是念：『如过去诸佛修菩萨行时，以诸善根如是回向；未来、现在，悉亦如是。我今亦应如彼诸佛，如是发心，以诸善根而为回向：第一回向、胜回向、最胜回向、上回向、无上回向、无等回向、无等等回向、无比回向、无对回向、尊回向、妙回向、平等回向、正直回向、大功德回向、广大回向、善回向、清净回向、离恶回向、不随恶回向。』菩萨如是以诸善根正回向已，成就清净身、语、意业，住菩萨住，无诸过失；修习善业，离身、语恶，心无瑕秽；修一切智，住广大心，知一切法无有所作；住出世法，世法不染；分别了知无量诸业，成就回向善巧方便，永拔一切取著根本。　　「佛子！是为菩萨摩诃萨第三等一切佛回向。菩萨摩诃萨住此回向，深入一切诸如来业，趣向如来胜妙功德；入深清净智慧境界，不离一切诸菩萨业，善能分别巧妙方便；入深法界，善知菩萨修行次第；入佛种性，以巧方便分别了知无量无边一切诸法；虽复现身于世中生，而于世法心无所著。」　　尔时，金刚幢菩萨承佛神力，普观十方，即说颂言：　　「彼诸菩萨摩诃萨，修过去佛回向法，亦学未来现在世，一切导师之所行。　　于诸境界得安乐，诸佛如来所称赞，广大光明清净眼，悉以回向大聪哲。　　菩萨身根种种乐，眼耳鼻舌亦复然，如是无量上妙乐，悉以回向诸最胜。　　一切世间众善法，及诸如来所成就，于彼悉摄无有余，尽以随喜益众生。　　世间随喜无量种，今此回向为众生，人中师子所有乐，愿使群萌悉圆满。　　一切国土诸如来，凡所知见种种乐，愿令众生皆悉得，而为照世大明灯。　　菩萨所得胜妙乐，悉以回向诸群生，虽为群生故回向，而于回向无所著。　　菩萨修行此回向，兴起无量大悲心，如佛所修回向德，愿我修行悉成满。　　如诸最胜所成就，一切智乘微妙乐，及我在世之所行，诸菩萨行无量乐，　　示入众趣安隐乐，恒守诸根寂静乐，悉以回向诸群生，普使修成无上智。　　非身语意即是业，亦不离此而别有，但以方便灭痴冥，如是修成无上智。　　菩萨所修诸行业，积集无量胜功德，随顺如来生佛家，寂然不乱正回向。　　十方一切诸世界，所有众生咸摄受，悉以善根回向彼，愿令具足安隐乐。　　不为自身求利益，欲令一切悉安乐，未曾暂起戏论心，但观诸法空无我。　　十方无量诸最胜，所见一切真佛子，悉以善根回向彼，愿使速成无上觉。　　一切世间含识类，等心摄取无有余，以我所行诸善业，令彼众生速成佛。　　无量无边诸大愿，无上导师所演说，愿诸佛子皆清净，随其心乐悉成满。　　普观十方诸世界，悉以功德施于彼，愿令皆具妙庄严，菩萨如是学回向。　　心不称量诸二法，但恒了达法无二，诸法若二若不二，于中毕竟无所著。　　十方一切诸世间，悉是众生想分别，于想非想无所得，如是了达于诸想。　　彼诸菩萨身净已，则意清净无瑕秽，语业已净无诸过，当知意净无所著。　　一心正念过去佛，亦忆未来诸导师，及以现在天人尊，悉学于其所说法。　　三世一切诸如来，智慧明达心无碍，为欲利益众生故，回向菩提集众业。　　彼第一慧广大慧，不虚妄慧无倒慧，平等实慧清净慧，最胜慧者如是说。　　「佛子！云何为菩萨摩诃萨至一切处回向？　　「佛子！此菩萨摩诃萨修习一切诸善根时，作是念言：『愿此善根功德之力至一切处。譬如实际，无处不至，至一切物，至一切世间，至一切众生，至一切国土，至一切法，至一切虚空，至一切三世，至一切有为、无为，至一切语言、音声。愿此善根亦复如是，遍至一切诸如来所，供养三世一切诸佛；过去诸佛所愿悉满，未来诸佛具足庄严，现在诸佛及其国土、道场，众会遍满一切虚空法界。愿以信解大威力故，广大智慧无障碍故，一切善根悉回向故，以如诸天诸供养具而为供养，充满无量无边世界。』佛子！菩萨摩诃萨复作是念：『诸佛世尊普遍一切虚空法界。种种业所起，十方不可说一切世界种世界、不可说佛国土佛境界种种世界、无量世界、无分齐世界、转世界、侧世界、仰世界、覆世界，如是一切诸世界中，现住于寿，示现种种神通变化。彼有菩萨以胜解力，为诸众生堪受化者，于彼一切诸世界中，现为如来出兴于世，以至一切处智；普遍开示如来无量自在神力，法身遍往无有差别，平等普入一切法界；如来藏身不生不灭，善巧方便普现世间，证法实性超一切故，得不退转无碍力故，生于如来无障碍见、广大威德种性中故。　　「佛子！菩萨摩诃萨以其所种一切善根愿，于如是诸如来所，以众妙华，及众妙香、鬘盖、幢幡、衣服、灯烛，及余一切诸庄严具以为供养；若佛形像，若佛塔庙，悉亦如是。以此善根如是回向，所谓：不乱回向、一心回向、自意回向、尊敬回向、不动回向、无住回向、无依回向、无众生心回向、无躁竞心回向、寂静心回向。复作是念：『尽法界、虚空界，去、来、现在一切劫中，诸佛世尊得一切智、成菩提道，无量名字各各差别，于种种时现成正觉，悉皆住寿尽未来际，一一各以法界庄严而严其身，道场众会周遍法界，一切国土随时出兴而作佛事。如是一切诸佛如来，我以善根普皆回向，愿以无数香盖、无数香幢、无数香幡、无数香帐、无数香网、无数香像、无数香光、无数香焰、无数香云、无数香座、无数香经行地、无数香所住处、无数香世界、无数香山、无数香海、无数香河、无数香树、无数香衣服、无数香莲华、无数香宫殿，无量华盖，广说乃至无量华宫殿；无边鬘盖，广说乃至无边鬘宫殿；无等涂香盖，广说乃至无等涂香宫殿；不可数末香盖，广说乃至不可数末香宫殿；不可称衣盖，广说乃至不可称衣宫殿；不可思宝盖，广说乃至不可思宝宫殿；不可量灯光明盖，广说乃至不可量灯光明宫殿；不可说庄严具盖，广说乃至不可说庄严具宫殿；不可说不可说摩尼宝盖、不可说不可说摩尼宝幢，如是摩尼宝幡、摩尼宝帐、摩尼宝网、摩尼宝像、摩尼宝光、摩尼宝焰、摩尼宝云、摩尼宝座、摩尼宝经行地、摩尼宝所住处、摩尼宝刹、摩尼宝山、摩尼宝海、摩尼宝河、摩尼宝树、摩尼宝衣服、摩尼宝莲华、摩尼宝宫殿，皆不可说不可说。如是一一诸境界中，各有无数栏楯、无数宫殿、无数楼阁、无数门闼、无数半月、无数却敌、无数窗牖、无数清净宝、无数庄严具，以如是等诸供养物，恭敬供养如上所说诸佛世尊。愿令一切世间皆得清净，一切众生咸得出离，住十力地，于一切法中得无碍法明。令一切众生具足善根，悉得调伏，其心无量，等虚空界，往一切刹而无所至，入一切土施诸善法，常得见佛，植诸善根，成就大乘，不著诸法，具足众善，立无量行，普入无边一切法界，成就诸佛神通之力，得于如来一切智智。譬如无我，普摄诸法。我诸善根亦复如是，普摄一切诸佛如来，咸悉供养无有余故；普摄一切无量诸法，悉能悟入无障碍故；普摄一切诸菩萨众，究竟皆与同善根故；普摄一切诸菩萨行，以本愿力皆圆满故；普摄一切菩萨法明，了达诸法皆无碍故；普摄诸佛大神通力，成就无量诸善根故；普摄诸佛力、无所畏，发无量心满一切故；普摄菩萨三昧辩才陀罗尼门，善能照了无二法故；普摄诸佛善巧方便，示现如来大神力故；普摄三世一切诸佛降生成道、转正法轮、调伏众生、入般涅槃，恭敬供养悉周遍故；普摄十方一切世界，严净佛刹咸究竟故；普摄一切诸广大劫，于中出现修菩萨行无断绝故；普摄一切所有趣生，悉于其中现受生故；普摄一切诸众生界，具足普贤菩萨行故；普摄一切诸惑习气，悉以方便令清净故；普摄一切众生诸根，无量差别咸了知故；普摄一切众生解欲，令离杂染得清净故；普摄一切化众生行，随其所应为现身故；普摄一切应众生道，悉入一切众生界故；普摄一切如来智性，护持一切诸佛教故。』　　「佛子！菩萨摩诃萨以诸善根如是回向时，用无所得而为方便，不于业中分别报，不于报中分别业；虽无分别而普入法界，虽无所作而恒住善根，虽无所起而勤修胜法；不信诸法而能深入，不有于法而悉知见，若作、不作皆不可得；知诸法性恒不自在，虽悉见诸法而无所见，普知一切而无所知。菩萨如是了达境界，知一切法因缘为本，见于一切诸佛法身，至一切法离染实际，解了世间皆如变化，明达众生唯是一法、无有二性，不舍业境善巧方便；于有为界示无为法，而不灭坏有为之相；于无为界示有为法，而不分别无为之相。菩萨如是观一切法毕竟寂灭，成就一切清净善根，而起救护众生之心，智慧明达一切法海，常乐修行离愚痴法，已具成就出世功德，不更修学世间之法，得净智眼离诸痴翳，以善方便修回向道。　　「佛子！菩萨摩诃萨以诸善根如是回向，称可一切诸佛之心，严净一切诸佛国土，教化成熟一切众生，具足受持一切佛法；作一切众生最上福田，为一切商人智慧导师，作一切世间清净日轮；一一善根充遍法界，悉能救护一切众生，皆令清净具足功德　　「佛子！菩萨摩诃萨如是回向时，能护持一切佛种，能成熟一切众生，能严净一切国土，能不坏一切诸业，能了知一切诸法，能等观诸法无二，能遍往十方世界，能了达离欲实际，能成就清净信解，能具足明利诸根。　　「佛子！是为菩萨摩诃萨第四至一切处回向。菩萨摩诃萨住此回向时，得至一切处身业，普能应现一切世界故；得至一切处语业，于一切世界中演说法故；得至一切处意业，受持一切佛所说法故；得至一切处神足通，随众生心悉往应故；得至一切处随证智，普能了达一切法故；得至一切处总持辩才，随众生心令欢喜故；得至一切处入法界，于一毛孔中普入一切世界故；得至一切处遍入身，于一众生身普入一切众生身故；得至一切处普见劫，一一劫中常见一切诸如来故；得至一切处普见念，一一念中一切诸佛悉现前故。佛子！菩萨摩诃萨得至一切处回向，能以善根如是回向。」　　尔时，金刚幢菩萨承佛威力，普观十方而说颂言：　　「内外一切诸世间，菩萨悉皆无所著，不舍饶益众生业，大士修行如是智。　　十方所有诸国土，一切无依无所住，不取活命等众法，亦不妄起诸分别。　　普摄十方世界中，一切众生无有余，观其体性无所有，至一切处善回向。　　普摄有为无为法，不于其中起妄念，如于世间法亦然，照世灯明如是觉。　　菩萨所修诸业行，上中下品各差别，悉以善根回向彼，十方一切诸如来。　　菩萨回向到彼岸，随如来学悉成就，恒以妙智善思惟，具足人中最胜法。　　清净善根普回向，利益群迷恒不舍，悉令一切诸众生，得成无上照世灯。　　未曾分别取众生，亦不妄想念诸法，虽于世间无染著，亦复不舍诸含识。　　菩萨常乐寂灭法，随顺得至涅槃境，亦不舍离众生道，获如是等微妙智。　　菩萨未曾分别业，亦不取著诸果报，一切世间从缘生，不离因缘见诸法。　　深入如是诸境界，不于其中起分别，一切众生调御师，于此明了善回向。」　　　　大方广佛华严经卷第二十四　　　　大方广佛华严经卷第二十五　　　　　于阗国三藏实叉难陀奉　制译　　　　十回向品第二十五之三　　「佛子！云何为菩萨摩诃萨无尽功德藏回向？　　「佛子！此菩萨摩诃萨以忏除一切诸业重障所起善根；礼敬三世一切诸佛所起善根；劝请一切诸佛说法所起善根；闻佛说法精勤修习，悟不思议广大境界所起善根；于去、来、今，一切诸佛、一切众生所有善根，皆生随喜所起善根；去、来、今世一切诸佛善根无尽，诸菩萨众精勤修习所得善根；三世诸佛成等正觉、转正法轮、调伏众生，菩萨悉知，发随喜心所生善根；三世诸佛从初发心、修菩萨行、成最正觉乃至示现入般涅槃，般涅槃已正法住世乃至灭尽，于如是等皆生随喜所有善根。菩萨如是念不可说诸佛境界及自境界，乃至菩提无障碍境，如是广大无量差别一切善根，凡所积集，凡所信解，凡所随喜，凡所圆满，凡所成就，凡所修行，凡所获得，凡所知觉，凡所摄持，凡所增长，悉以回向庄严一切诸佛国土──如过去世无边际劫，一切世界、一切如来所行之处。所谓：无量无数佛世界种，佛智所知，菩萨所识，大心所受；庄严佛刹，清净业行，所流所引，应众生起；如来神力之所示现，诸佛出世净业所成，普贤菩萨妙行所兴；一切诸佛于中成道，示现种种自在神力。尽未来际，所有如来、应、正等觉，遍法界住，当成佛道，当得一切清净庄严功德佛土。尽法界、虚空界，无边无际，无断无尽，皆从如来智慧所生，无量妙宝之所庄严。所谓：一切香庄严、一切华庄严、一切衣庄严、一切功德藏庄严、一切诸佛力庄严、一切佛国土庄严。如来所都，不可思议，同行宿缘诸清净众于中止住，未来世中当成正觉。一切诸佛之所成就，非世所睹，菩萨净眼乃能照见。此诸菩萨具大威德，宿植善根，知一切法如幻如化，普行菩萨诸清净业，入不思议自在三昧，善巧方便能作佛事，放佛光明普照世间，无有限极。现在一切诸佛世尊，悉亦如是。庄严世界无量形相、无量光色，悉是功德之所成就──无量香、无量宝、无量树、无数庄严、无数宫殿、无数音声。随顺宿缘诸善知识，示现一切功德庄严，无有穷尽。所谓：一切香庄严、一切鬘庄严、一切末香庄严、一切宝庄严、一切幡庄严、一切宝缯彩庄严、一切宝栏楯庄严、阿僧祇金网庄严、阿僧祇河庄严、阿僧祇云雨庄严、阿僧祇音乐奏微妙音，如是等无量无数庄严之具，庄严一切──尽法界、虚空界，十方无量种种业起，佛所了知、佛所宣说一切世界──其中所有一切佛土。所谓：庄严佛土、清净佛土、平等佛土、妙好佛土、威德佛土、广大佛土、安乐佛土、不可坏佛土、无尽佛土、无量佛土、无动佛土、无畏佛土、光明佛土、无违逆佛土、可爱乐佛土、普照明佛土、严好佛土、精丽佛土、妙巧佛土、第一佛土、胜佛土、殊胜佛土、最胜佛土、极胜佛土、上佛土、无上佛土、无等佛土、无比佛土、无譬谕佛土。如是过去、未来、现在一切佛土所有庄严，菩萨摩诃萨以己善根发心回向：『愿以如是去、来、现在一切诸佛所有国土清净庄严，悉以庄严于一世界，如彼一切诸佛国土所有庄严，皆悉成就，皆悉清净，皆悉聚集，皆悉显现，皆悉严好，皆悉住持。如一世界；如是，尽法界、虚空界，一切世界悉亦如是，三世一切诸佛国土种种庄严皆悉具足。』　　「佛子！菩萨摩诃萨复以善根如是回向：『愿我所修一切佛刹，诸大菩萨皆悉充满。其诸菩萨，体性真实，智慧通达，善能分别一切世界及众生界，深入法界及虚空界，舍离愚痴；成就念佛，念法真实不可思议，念僧无量普皆周遍，亦念于舍；法日圆满，智光普照，见无所碍；从无得生生诸佛法，为众胜上善根之主，发生无上菩提之心；住如来力，趣萨婆若，破诸魔业，净众生界，深入法性，永离颠倒，善根大愿皆悉不空。如是菩萨充满其土，生如是处，有如是德，常作佛事，得佛菩提清净光明；具法界智，现神通力，一身充满一切法界；得大智慧，入一切智所行之境，善能分别无量无边法界句义；于一切刹皆无所著，而能普现一切佛土；心如虚空，无有所依，而能分别一切法界，善能入出不可思议甚深三昧；趣萨婆若，住诸佛刹，得诸佛力，开示演说阿僧祇法而无所畏；随顺三世诸佛善根，普照一切如来法界，悉能受持一切佛法；知阿僧祇诸语言法，善能演出不可思议差别音声；入于无上佛自在地，普游十方一切世界而无障碍；行于无诤、无所依法，无所分别，修习增广菩提之心；得善巧智，善知句义，能随次第开示演说。愿令如是诸大菩萨庄严其国，充满分布，随顺安住，熏修、极熏修，纯净、极纯净，恬然宴寂。于一佛刹，随一方所，皆有如是无数、无量、无边、无等、不可数、不可称、不可思、不可量、不可说、不可说不可说诸大菩萨周遍充满。如一方所，一切方所亦复如是；如一佛刹，尽虚空遍法界一切佛刹悉亦如是。』　　「佛子！菩萨摩诃萨以诸善根，方便回向一切佛刹，方便回向一切菩萨，方便回向一切如来，方便回向一切佛菩提，方便回向一切广大愿，方便回向一切出要道，方便回向净一切众生界，方便回向于一切世界常见诸佛出兴于世，方便回向常见如来寿命无量，方便回向常见诸佛遍周法界转无障碍不退法轮。佛子！菩萨摩诃萨以诸善根如是回向时，普入一切佛国土故，一切佛刹皆悉清净；普至一切众生界故，一切菩萨皆悉清净；普愿一切诸佛国土佛出兴故，一切法界、一切佛土诸如来身超然出现。佛子！菩萨摩诃萨以如是等无比回向趣萨婆若，其心广大，犹如虚空，无有限量，入不思议，知一切业及以果报皆悉寂灭；心常平等，无有边际，普能遍入一切法界。佛子！菩萨摩诃萨如是回向时，不分别我及以我所，不分别佛及以佛法，不分别刹及以严净，不分别众生及以调伏，不分别业及业果报，不著于思及思所起；不坏因，不坏果，不取事，不取法；不谓生死有分别，不谓涅槃恒寂静，不谓如来证佛境界；无有少法，与法同止。佛子！菩萨摩诃萨如是回向时，以诸善根普施众生，决定成熟，平等教化；无相、无缘、无称量、无虚妄，远离一切分别取著。菩萨摩诃萨如是回向已，得无尽善根。所谓：念三世一切诸佛故，得无尽善根；念一切菩萨故，得无尽善根；净诸佛刹故，得无尽善根；净一切众生界故，得无尽善根；深入法界故，得无尽善根；修无量心等虚空界故，得无尽善根；深解一切佛境界故，得无尽善根；于菩萨业勤修习故，得无尽善根；了达三世故，得无尽善根。佛子！菩萨摩诃萨以一切善根如是回向时，了一切众生界无有众生，解一切法无有寿命，知一切法无有作者，悟一切法无补伽罗，了一切法无有忿诤，观一切法皆从缘起、无有住处，知一切物皆无所依，了一切刹悉无所住，观一切菩萨行亦无处所，见一切境界悉无所有。佛子！菩萨摩诃萨如是回向时，眼终不见不净佛刹，亦复不见异相众生，无有少法为智所入，亦无少智而入于法，解如来身非如虚空；一切功德无量妙法所圆满故，于一切处令诸众生积集善根悉充足故。　　「佛子！此菩萨摩诃萨于念念中得不可说不可说十力地，具足一切福德，成就清净善根，为一切众生福田。此菩萨摩诃萨成就如意摩尼功德藏，随有所须，一切乐具悉皆得故；随所游方悉能严净一切国土，随所行处令不可说不可说众生皆悉清净，摄取福德修治诸行故。佛子！菩萨摩诃萨如是回向时，修一切菩萨行，福德殊胜，色相无比；威力光明超诸世间，魔及魔民莫能瞻对；善根具足，大愿成就；其心弥广，等一切智；于一念中，悉能周遍无量佛刹；智力无量，了达一切诸佛境界，于一切佛得深信解；住无边智菩提心力，广大如法界，究竟如虚空。　　「佛子！是名菩萨摩诃萨第五无尽功德藏回向。菩萨摩诃萨住此回向，得十种无尽藏。何等为十？所谓：得见佛无尽藏，于一毛孔见阿僧祇诸佛出兴世故；得入法无尽藏，以佛智力观一切法悉入一法故；得忆持无尽藏，受持一切佛所说法无忘失故；得决定慧无尽藏，善知一切佛所说法秘密方便故；得解义趣无尽藏，善知诸法理趣分齐故；得无边悟解无尽藏，以如虚空智通达三世一切法故；得福德无尽藏，充满一切诸众生意不可尽故；得勇猛智觉无尽藏，悉能除灭一切众生愚痴翳故；得决定辩才无尽藏，演说一切佛平等法令诸众生悉解了故；得十力无畏无尽藏，具足一切菩萨所行，以离垢缯而系其顶，至无障碍一切智故。是为十。佛子！菩萨摩诃萨以一切善根回向时，得此十种无尽藏。」　　尔时，金刚幢菩萨普观十方而说颂言：　　「菩萨成就深心力，普于诸法得自在，以其劝请随喜福，无碍方便善回向。　　三世所有诸如来，严净佛刹遍世间，所有功德靡不具，回向净刹亦如是。　　三世所有诸佛法，菩萨皆悉谛思惟，以心摄取无有余，如是庄严诸佛刹。　　尽于三世所有劫，赞一佛刹诸功德，三世诸劫犹可尽，佛刹功德无穷尽。　　如是一切诸佛刹，菩萨悉见无有余，总以庄严一佛土，一切佛土悉如是。　　有诸佛子心清净，悉从如来法化生，一切功德庄严心，一切佛刹皆充满。　　彼诸菩萨悉具足，无量相好庄严身，辩才演说遍世间，譬如大海无穷尽。　　菩萨安住诸三昧，一切所行皆具足，其心清净无与等，光明普照十方界。　　如是无余诸佛刹，此诸菩萨皆充满，未曾忆念声闻乘，亦复不求缘觉道。　　菩萨如是心清净，善根回向诸群生，普欲令其成正道，具足了知诸佛法。　　十方所有众魔怨，菩萨威力悉摧破，勇猛智慧无能胜，决定修行究竟法。　　菩萨以此大愿力，所有回向无留碍，入于无尽功德藏，去来现在常无尽。　　菩萨善观诸行法，了达其性不自在，既知诸法性如是，不妄取业及果报。　　无有色法无色法，亦无有想无无想，有法无法皆悉无，了知一切无所得。　　一切诸法因缘生，体性非有亦非无，而于因缘及所起，毕竟于中无取著。　　一切众生语言处，于中毕竟无所得，了知名相皆分别，明解诸法悉无我。　　如众生性本寂灭，如是了知一切法，三世所摄无有余，刹及诸业皆平等。　　以如是智而回向，随其悟解福业生，此诸福相亦如解，岂复于中有可得？　　如是回向心无垢，永不称量诸法性，了达其性皆非性，不住世间亦不出。　　一切所行众善业，悉以回向诸群生，莫不了达其真性，所有分别皆除遣。　　所有一切虚妄见，悉皆弃舍无有余，离诸热恼恒清凉，住于解脱无碍地。　　菩萨不坏一切法，亦不灭坏诸法性，解了诸法犹如响，悉于一切无所著。　　了知三世诸众生，悉从因缘和合起，亦知心乐及习气，未曾灭坏一切法。　　了达业性非是业，而亦不违诸法相，又亦不坏业果报，说诸法性从缘起。　　了知众生无有生，亦无众生可流转，无实众生而可说，但依世俗假宣示。　　「佛子！云何为菩萨摩诃萨随顺坚固一切善根回向？　　「佛子！此菩萨摩诃萨或为帝王临御大国，威德广被，名震天下，凡诸怨敌靡不归顺，发号施令悉依正法，执持一盖溥荫万方，周行率土所向无碍，以离垢缯而系其顶，于法自在，见者咸伏，不刑不罚，感德从化；以四摄法摄诸众生，为转轮王，一切周给。菩萨摩诃萨安住如是自在功德，有大眷属，不可沮坏，离众过失，见者无厌，福德庄严，相好圆满，形体肢分均调具足；获那罗延坚固之身，大力成就，无能屈伏；得清净业，离诸业障；具足修行一切布施，或施饮食及诸上味，或施车乘，或施衣服，或施华鬘、杂香、涂香、床座、房舍及所住处、上妙灯烛、病缘汤药、宝器、宝车、调良象马，悉皆严饰，欢喜布施。或有来乞王所处座，若盖、若伞，幢幡宝物、诸庄严具，顶上宝冠、髻中明珠，乃至王位，皆无所吝。若见众生在牢狱中，舍诸财宝、妻子、眷属，乃至以身救彼令脱。若见狱囚将欲被戮，即舍其身以代彼命。或见来乞连肤顶发，欢喜施与亦无所吝。眼、耳、鼻、舌，及以牙齿、头顶、手足、血肉、骨髓、心肾、肝肺、大肠、小肠、厚皮、薄皮、手足诸指、连肉爪甲，以欢喜心尽皆施与。或为求请未曾有法，投身而下深大火坑；或为护持如来正法，以身忍受一切苦毒；或为求法乃至一字，悉能遍舍四海之内一切所有。恒以正法化导群生，令修善行、舍离诸恶。若见众生损败他形，慈心救之，令舍罪业。若见如来成最正觉，称扬赞叹，普使闻知。或施于地，造立僧坊、房舍、殿堂，以为住处；及施僮仆，供承作役。或以自身施来乞者，或施于佛。为求法故，欢喜踊跃；为众生故，承事供养。或舍王位、城邑、聚落、宫殿、园林、妻子、眷属，随所乞求，悉满其愿。或舍一切资生之物，普设无遮大施之会；其中众生种种福田，或从远来，或从近来，或贤或愚，或好或丑，若男若女、人与非人，心行不同，所求各异，等皆施与，悉令满足。佛子！菩萨摩诃萨如是施时，发善摄心，悉以回向。所谓：善摄色，随顺坚固一切善根；善摄受、想、行、识，随顺坚固一切善根；善摄王位，随顺坚固一切善根；善摄眷属，随顺坚固一切善根；善摄资具，随顺坚固一切善根；善摄惠施，随顺坚固一切善根。　　「佛子！菩萨摩诃萨随所施物无量无边，以彼善根如是回向，所谓：『以上妙食施众生时，其心清净，于所施物无贪、无著、无所顾吝，具足行施；愿一切众生得智慧食，心无障碍，了知食性，无所贪著，但乐法喜出离之食；智慧充满，以法坚住，摄取善根，法身、智身清净游行；哀愍众生，为作福田，现受抟食。』是为菩萨摩诃萨布施食时善根回向。　　「佛子！菩萨摩诃萨若施饮时，以此善根如是回向，所谓：『愿一切众生饮法味水，精勤修习，具菩萨道；断世渴爱，常求佛智；离欲境界，得法喜乐；从清净法而生其身，常以三昧调摄其心；入智慧海，兴大法云，[雨/注]大法雨。』是为菩萨摩诃萨布施饮时善根回向。　　「佛子！菩萨摩诃萨布施种种清净上味。所谓：辛、酸、咸、淡，及以甘、苦。种种诸味润泽具足，能令四大安隐调和，肌体盈满，气力强壮，其心清净常得欢喜；咽咀之时，不欬不逆；诸根明利，内藏充实；毒不能侵，病不能伤；始终无患，永得安乐。以此善根如是回向，所谓：『愿一切众生得最上味，甘露充满；愿一切众生得法智味，了知一切诸味业用；愿一切众生得无量法味，了达法界，安住实际大法城中；愿一切众生作大法云，周遍法界普雨法雨，教化调伏一切众生；愿一切众生得胜智味，无上法喜充满身心；愿一切众生得无贪著一切上味，不染世间一切诸味，常勤修习一切佛法；愿一切众生得一法味，了诸佛法悉无差别；愿一切众生得最胜味，乘一切智终无退转；愿一切众生得入诸佛无异法味，悉能分别一切诸根；愿一切众生法味增益，常得满足无碍佛法。』是为菩萨摩诃萨布施味时善根回向；为令一切众生勤修福德，皆悉具足无碍智身故。　　「佛子！菩萨摩诃萨施车乘时，以诸善根如是回向，所谓：『愿一切众生皆得具足一切智乘，乘于大乘、不可坏乘、最胜乘、最上乘、速疾乘、大力乘、福德具足乘、出世间乘、出生无量诸菩萨乘。』是为菩萨摩诃萨施车乘时善根回向。　　「佛子！菩萨摩诃萨布施衣时，以诸善根如是回向，所谓：『愿一切众生得惭愧衣以覆其身，舍离邪道露形恶法，颜色润泽，皮肤细软，成就诸佛第一之乐，得最清净一切种智。』是为菩萨摩诃萨布施衣时善根回向。　　「佛子！菩萨摩诃萨常以种种名华布施，所谓：微妙香华、种种色华、无量奇妙华、善见华、可喜乐华、一切时华、天华、人华、世所珍爱华、甚芬馥悦意华。以如是等无量妙华，供养一切现在诸佛，及佛灭后所有塔庙，或以供养说法之人，或以供养比丘僧宝、一切菩萨、诸善知识、声闻、独觉、父母、宗亲，下至自身及余一切贫穷、孤露。布施之时，以诸善根如是回向，所谓：『愿一切众生皆得诸佛三昧之华，悉能开敷一切诸法；愿一切众生皆得如佛，见者欢喜，心无厌足；愿一切众生所见顺惬，心无动乱；愿一切众生具行广大清净之业；愿一切众生常念善友，心无变异；愿一切众生如阿伽陀药，能除一切烦恼众毒；愿一切众生成满大愿，皆悉得为无上智王；愿一切众生智慧日光破愚痴暗；愿一切众生菩提净月增长满足；愿一切众生入大宝洲见善知识，具足成就一切善根。』是为菩萨摩诃萨布施华时善根回向，为令众生皆得清净无碍智故。　　「佛子！菩萨摩诃萨布施鬘时，以诸善根如是回向，所谓：『愿一切众生人所乐见，见者钦叹，见者亲善，见者爱乐，见者渴仰，见者除忧，见者生喜，见者离恶，见者常得亲近于佛，见者清净获一切智。』是为菩萨摩诃萨布施鬘时善根回向。　　「佛子！菩萨摩诃萨布施香时，以诸善根如是回向：『愿一切众生具足戒香，得不缺戒、不杂戒、不污戒、无悔戒、离缠戒、无热戒、无犯戒、无边戒、出世戒、菩萨波罗蜜戒；愿一切众生以是戒故，皆得成就诸佛戒身。』是为菩萨摩诃萨布施香时善根回向，为令众生悉得圆满无碍戒蕴故。　　「佛子！菩萨摩诃萨施涂香时，以诸善根如是回向，所谓：『愿一切众生施香普熏，悉能惠舍一切所有；愿一切众生戒香普熏，得于如来究竟净戒；愿一切众生忍香普熏，离于一切险害之心；愿一切众生精进香普熏，常服大乘精进甲胄；愿一切众生定香普熏，安住诸佛现前三昧；愿一切众生慧香普熏，一念得成无上智王；愿一切众生法香普熏，于无上法得无所畏；愿一切众生德香普熏，成就一切大功德智；愿一切众生菩提香普熏，得佛十力到于彼岸；愿一切众生清净白法妙香普熏，永灭一切不善之法。』是为菩萨摩诃萨施涂香时善根回向。　　「佛子！菩萨摩诃萨施床座时，以诸善根如是回向，所谓：『愿一切众生得诸天床座，证大智慧；愿一切众生得贤圣床座，舍凡夫意，住菩提心；愿一切众生得安乐床座，永离一切生死苦恼；愿一切众生得究竟床座，得见诸佛自在神通；愿一切众生得平等床座，恒普熏修一切善法；愿一切众生得最胜床座，具清净业，世无与等；愿一切众生得安隐床座，证真实法，具足究竟；愿一切众生得清净床座，修习如来净智境界；愿一切众生得安住床座，得善知识常随覆护；愿一切众生得师子床座，常如如来右胁而卧。』是为菩萨摩诃萨施床座时善根回向，为令众生修习正念、善护诸根故。　　「佛子！菩萨摩诃萨施房舍时，以诸善根如是回向，所谓：『愿一切众生皆得安住清净佛刹，精勤修习一切功德；安住甚深三昧境界，舍离一切住处执著；了诸住处皆无所有，离诸世间住一切智；摄取一切诸佛所住，住究竟道安乐住处；恒住第一清净善根，终不舍离佛无上住。』是为菩萨摩诃萨施房舍时善根回向；为欲利益一切众生，随其所应，思惟救护故。　　「佛子！菩萨摩诃萨施住处时，以诸善根如是回向，所谓：『愿一切众生常获善利，其心安乐；愿一切众生依如来住，依大智住，依善智识住，依尊胜住，依善行住，依大慈住，依大悲住，依六波罗蜜住，依大菩提心住，依一切菩萨道住。』是为菩萨摩诃萨施住处时善根回向，为令一切福德清净故，究竟清净故，智清净故，道清净故，法清净故，戒清净故，志乐清净故，信解清净故，愿清净故，一切神通功德清净故。　　「佛子！菩萨摩诃萨施诸灯明，所谓：酥灯、油灯、宝灯、摩尼灯、漆灯、火灯、沉水灯、栴檀灯、一切香灯、无量色光灯。施如是等无量灯时，为欲利益一切众生，为欲摄受一切众生，以此善根如是回向，所谓：『愿一切众生得无量光，普照一切诸佛正法；愿一切众生得清净光，照见世间极微细色；愿一切众生得离翳光，了众生界空无所有；愿一切众生得无边光，身出妙光普照一切；愿一切众生得普照光，于诸佛法心无退转；愿一切众生得佛净光，一切刹中悉皆显现；愿一切众生得无碍光，一光遍照一切法界；愿一切众生得无断光，照诸佛刹光明不断；愿一切众生得智幢光，普照世间；愿一切众生得无量色光，照一切刹示现神力。』菩萨如是施灯明时，为欲利益一切众生，安乐一切众生故，以此善根随逐众生，以此善根摄受众生，以此善根分布众生，以此善根慈愍众生，以此善根覆育众生，以此善根救护众生，以此善根充满众生，以此善根缘念众生，以此善根等益众生，以此善根观察众生。是为菩萨摩诃萨施灯明时善根回向，如是回向无有障碍，普令众生住善根中。　　「佛子！菩萨摩诃萨施汤药时，以诸善根如是回向，所谓：『愿一切众生于诸盖缠，究竟得出；愿一切众生永离病身，得如来身；愿一切众生作大良药，灭除一切不善之病；愿一切众生成阿伽陀药，安住菩萨不退转地；愿一切众生成如来药，能拔一切烦恼毒箭；愿一切众生亲近贤圣，灭诸烦恼，修清净行；愿一切众生作大药王，永除众病，不令重发；愿一切众生作不坏药树，悉能救疗一切众生；愿一切众生得一切智光，出众病箭；愿一切众生善解世间方药之法，所有疾病为其救疗。』菩萨摩诃萨施汤药时，为令一切众生永离众病故，究竟安隐故，究竟清净故，如佛无病故，拔除一切病箭故，得无尽坚固身故，得金刚围山所不坏身故，得坚固满足力故，得圆满不可夺佛乐故，得一切佛自在坚固身故，以诸善根如是回向。　　「佛子！菩萨摩诃萨悉能惠施一切器物。所谓：黄金器盛满杂宝，白银器盛众妙宝，琉璃器盛种种宝，玻璃器盛满无量宝庄严具，砗磲器盛赤真珠，码瑙器盛满珊瑚摩尼珠宝，白玉器盛众美食，栴檀器盛天衣服，金刚器盛众妙香。无量无数种种宝器，盛无量无数种种众宝，或施诸佛，信佛福田不思议故；或施菩萨，知善知识难值遇故；或施圣僧，为令佛法久住世故；或施声闻及辟支佛，于诸圣人生净信故；或施父母，为尊重故；或施师长，为恒诱诲，令依圣教修功德故；或施下劣、贫穷、孤露，大慈、大悲爱眼等视诸众生故；专意满足去、来、今世一切菩萨檀波罗蜜故；以一切物普施一切，终不厌舍诸众生故。如是施时，于其施物及以受者，皆无所著。菩萨摩诃萨以如是等种种宝器盛无量宝而布施时，以诸善根如是回向，所谓：『愿一切众生成等虚空无边藏器，念力广大，悉能受持世、出世间一切经书，无有忘失；愿一切众生成清净器，能悟诸佛甚深正法；愿一切众生成无上宝器，悉能受持三世佛法；愿一切众生成就如来广大法器，以不坏信摄受三世佛菩提法；愿一切众生成就最胜宝庄严器，住大威德菩提之心；愿一切众生成就功德所依处器，于诸如来无量智慧生净信解；愿一切众生成就趣入一切智器，究竟如来无碍解脱；愿一切众生得尽未来劫菩萨行器，能令众生普皆安住一切智力；愿一切众生成就三世诸佛种性胜功德器，一切诸佛妙音所说悉能受持；愿一切众生成就容纳尽法界、虚空界、一切世界一切如来众会道场器，为大丈夫赞说之首，劝请诸佛转正法轮。』是为菩萨摩诃萨布施器时善根回向，为欲普令一切众生皆得圆满普贤菩萨行愿器故。」　　　　大方广佛华严经卷第二十五          
