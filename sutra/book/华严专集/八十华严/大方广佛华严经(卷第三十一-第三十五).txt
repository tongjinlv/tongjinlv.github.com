　　　　大方广佛华严经卷第三十一　　　　　于阗国三藏实叉难陀奉　制译　　　　十回向品第二十五之九　　「佛子！云何为菩萨摩诃萨无著无缚解脱回向？　　「佛子！是菩萨摩诃萨于一切善根，心生尊重。所谓：于出生死，心生尊重；于摄取一切善根，心生尊重；于希求一切善根，心生尊重；于悔诸过业，心生尊重；于随喜善根，心生尊重；于礼敬诸佛，心生尊重；于合掌恭敬，心生尊重；于顶礼塔庙，心生尊重；于劝佛说法，心生尊重。于如是等种种善根，皆生尊重，随顺忍可。　　「佛子！菩萨摩诃萨于彼善根，皆生尊重，随顺忍可时，究竟欣乐，坚固信解；自得安住，令他安住；勤修无著，自在积集；成胜志乐，住如来境；势力增长，悉得知见。以诸善根如是回向，所谓：『以无著无缚解脱心，成就普贤身业。以无著无缚解脱心，清净普贤语业。以无著无缚解脱心，圆满普贤意业。以无著无缚解脱心，发起普贤广大精进。以无著无缚解脱心，具足普贤无碍音声陀罗尼门，其声广大，普遍十方。以无著无缚解脱心，具足普贤见一切佛陀罗尼门，恒见十方一切诸佛。以无著无缚解脱心，成就解了一切音声陀罗尼门，同一切音，说无量法。以无著无缚解脱心，成就普贤一切劫住陀罗尼门，普于十方修菩萨行。以无著无缚解脱心，成就普贤自在力，于一众生身中，示修一切菩萨行，尽未来劫常无间断；如一众生身，一切众生身悉如是。以无著无缚解脱心，成就普贤自在力，普入一切众道场，普现一切诸佛前，修菩萨行。以无著无缚解脱心，成就普贤佛自在力，于一门中示现，经不可说不可说劫，无有穷尽，令一切众生皆得悟入。以无著无缚解脱心，成就普贤佛自在力，于种种门中示现，经不可说不可说劫，无有穷尽，令一切众生皆得悟入，其身普现一切佛前。以无著无缚解脱心，成就普贤自在力，念念中令不可说不可说众生住十力智，心无疲倦。以无著无缚解脱心，成就普贤自在力，于一切众生身中，现一切佛自在神通，令一切众生住普贤行。以无著无缚解脱心，成就普贤自在力，于一一众生语言中，作一切众生语言，令一切众生一一皆住一切智地。以无著无缚解脱心，成就普贤自在力，于一一众生身中，普容纳一切众生身，令皆自谓成就佛身。以无著无缚解脱心，成就普贤自在力，能以一华庄严一切十方世界。以无著无缚解脱心，成就普贤自在力，出大音声，普遍法界，周闻一切诸佛国土，摄受调伏一切众生。以无著无缚解脱心，成就普贤自在力，尽未来际不可说不可说劫，于念念中悉能遍入一切世界，以佛神力，随念庄严。以无著无缚解脱心，成就普贤自在力，尽未来际所住之劫，常能遍入一切世界，示现成佛出兴于世。以无著无缚解脱心，成普贤行，一光普照尽虚空界一切世界。以无著无缚解脱心，成普贤行，得无量智慧，具一切神通，说种种法。以无著无缚解脱心，成普贤行，入于如来尽一切劫不可测量神通智慧。以无著无缚解脱心，成普贤行，住尽法界诸如来所，以佛神力修习一切诸菩萨行；身、口、意业，曾无懈倦。以无著无缚解脱心，成普贤行，不违于义，不坏于法，言辞清净，乐说无尽；教化调伏一切众生，令其当得一切诸佛无上菩提。以无著无缚解脱心，修普贤行，入一法门时，放无量光，照不思议一切法门；如一法门，一切法门皆亦如是通达无碍，究竟当得一切智地。以无著无缚解脱心，住菩萨行，于法自在，到于普贤庄严彼岸；于一一境界，皆以一切智观察悟入，而一切智亦不穷尽。以无著无缚解脱心，始从此生尽未来际住普贤行，常不休息，得一切智，悟不可说不可说真实法，于法究竟，无有迷惑。以无著无缚解脱心，修普贤业，方便自在，得法光明，于诸菩萨所行之行照了无碍。以无著无缚解脱心，修普贤行，得一切方便智，知一切方便，所谓：无量方便、不思议方便、菩萨方便、一切智方便、一切菩萨调伏方便、转无量法轮方便、不可说时方便、说种种法方便、无边际无畏藏方便、说一切法无余方便。以无著无缚解脱心，住普贤行，成就身业，令一切众生见者欢喜，不生诽谤；发菩提心，永不退转，究竟清净。以无著无缚解脱心，修普贤行，得了一切众生语言清净智，一切言辞具足庄严，普应众生，皆令欢喜。以无著无缚解脱心，住普贤行，立殊胜志，具清净心，得广大神通、广大智慧，普诣一切广大世间、广大国土、广大众生所，说一切如来不可说广大法、广大庄严圆满藏。以无著无缚解脱心，成满普贤回向行愿，得一切佛清净身、清净心、清净解，摄佛功德，住佛境界，智印普照，示现菩萨清净之业，善入一切差别句义，示诸佛菩萨广大自在，为一切众生现成正觉。以无著无缚解脱心，勤修普贤诸根行愿，得聪利根、调顺根、一切法自在根、无尽根、勤修一切善根根、一切佛境界平等根、授一切菩萨不退转记大精进根、了知一切佛法金刚界根、一切如来智慧光照金刚焰根、分别一切诸根自在根、安立无量众生于一切智根、无边广大根、一切圆满根、清净无碍根。以无著无缚解脱心，修普贤行，得一切菩萨神力，所谓：无量广大力神力、无量自在智神力、不动其身普现一切佛刹神力、无碍不断自在神力、普摄一切佛刹置于一处神力、一身遍满一切佛刹神力、无碍解脱游戏神力、无所作一念自在神力、住无性无依神力、一毛孔中次第安立不可说世界遍游法界诸佛道场示诸众生皆令得入大智慧门神力。以无著无缚解脱心，入普贤门，生菩萨行，以自在智，于一念顷普入无量诸佛国土，一身容受无量佛刹，获能严净佛国土智，恒以智慧观见无边诸佛国土，永不发起二乘之心。以无著无缚解脱心，修普贤方便行，入智慧境界，生如来家，住菩萨道，具足不可说不可说无量不思议殊胜心，行无量愿未曾休息，了知三世一切法界。以无著无缚解脱心，成就普贤清净法门，于一毛端量处悉包容尽虚空遍法界不可说不可说一切国土，皆使明见；如一毛端量处，遍法界、虚空界一一毛端量处悉亦如是。以无著无缚解脱心，成就普贤深心方便，于一念心中现一众生不可说不可说劫念心，如是乃至现一切众生尔许劫念心。以无著无缚解脱心，入普贤回向，行方便地，于一身中悉能包纳尽法界不可说不可说身，而众生界无所增减；如一身，乃至周遍法界一切身悉亦如是。以无著无缚解脱心，成就普贤大愿方便，舍离一切想倒、心倒、见倒，普入一切诸佛境界；常见诸佛虚空界等清净法身，相好庄严，神力自在；常以妙音开示演说无碍无断，令其闻者如说受持，于如来身了无所得。以无著无缚解脱心，修普贤行，住菩萨地，于一念中入一切世界，所谓：入仰世界、覆世界、不可说不可说十方网一切处广大世界，以因陀罗网分别方便普分别一切法界，以种种世界入一世界，以不可说不可说无量世界入一世界，以一切法界所安立无量世界入一世界，以一切虚空界所安立无量世界入一世界，而亦不坏安立之相，悉令明见。以无著无缚解脱心，修习普贤菩萨行愿，得佛灌顶，于一念中入方便地，成满安住众行智宝；悉能了知一切诸想，所谓：众生想、法想、刹想、方想、佛想、世想、业想、行想、界想、解想、根想、时想、持想、烦恼想、清净想、成熟想、见佛想、转法轮想、闻法解了想、调伏想、无量想、出离想、种种地想、无量地想、菩萨了知想、菩萨修习想、菩萨三昧想、菩萨三昧起想、菩萨成想、菩萨坏想、菩萨没想、菩萨生想、菩萨解脱想、菩萨自在想、菩萨住持想、菩萨境界想、劫成坏想、明想、闇想、昼想、夜想、半月一月一时一岁变异想、去想、来想、住想、坐想、睡想、觉想──如是等想，于一念中悉能了知，而离一切想无所分别；断一切障，无所执著；一切佛智充满其心，一切佛法长其善根，与诸如来等同一身，一切诸佛之所摄取，离垢清净，一切佛法皆随修学到于彼岸。以无著无缚解脱心，为一切众生修普贤行，生大智宝，于一一心中知无量心，随其依止，随其分别，随其种性，随其所作，随其业用，随其相状，随其思觉，种种不同靡不明见。以无著无缚解脱心，成就普贤大愿智宝，于一处中知于无量不可说处；如于一处，于一切处悉亦如是。以无著无缚解脱心，修习普贤行业智地，于一业中能知无量不可说不可说业，其业各以种种缘造，明了知见；如于一业，于一切业悉亦如是。以无著无缚解脱心，修习普贤知诸法智，于一法中知不可说不可说法，于一切法中而知一法；如是诸法，各各差别，无有障碍，无违无著。以无著无缚解脱心，住菩萨行，得具普贤无碍耳根，于一言音中知不可说不可说言音无量无边种种差别而无所著；如于一言音，于一切言音悉亦如是。以无著无缚解脱心，修普贤智，起普贤行，住普贤地，于一一法中演说不可说不可说法；其法广大，种种差别教化摄受，不可思议方便相应；于无量时，于一切时，随诸众生所有欲解，随根随时，以佛音声而为说法；以一妙音，令不可说道场众会无量众生皆悉欢喜，一切如来所无量菩萨充满法界；立殊胜志，生广大见，究竟了知一切诸行，住普贤地，随所说法，于念念中悉能证入，一刹那顷增长无量不可说不可说大智慧聚；尽未来劫如是演说，于一切刹修习广大虚空等行，成就圆满。以无著无缚解脱心，修习普贤诸根行门，成大行王，于一一根中悉能了知无量诸根、无量心乐、不思议境界所生妙行。以无著无缚解脱心，住普贤行大回向心，得色甚微细智、身甚微细智、刹甚微细智、劫甚微细智、世甚微细智、方甚微细智、时甚微细智、数甚微细智、业报甚微细智、清净甚微细智──如是等一切甚微细，于一念中悉能了知，而心不恐怖，心不迷惑、不乱、不散、不浊、不劣；其心一缘，心善寂定，心善分别，心善安住。以无著无缚解脱心，住菩萨智，修普贤行，无有懈倦，能知一切众生趣甚微细、众生死甚微细、众生生甚微细、众生住甚微细、众生处甚微细、众生品类甚微细、众生境界甚微细、众生行甚微细、众生取甚微细、众生攀缘甚微细──如是等一切甚微细，于一念中悉能了知。以无著无缚解脱心，立深志乐，修普贤行，能知一切菩萨从初发心为一切众生修菩萨行甚微细、菩萨住处甚微细、菩萨神通甚微细、菩萨游行无量佛刹甚微细、菩萨法光明甚微细、菩萨清净眼甚微细、菩萨成就殊胜心甚微细、菩萨往诣一切如来道场众会甚微细、菩萨陀罗尼门智甚微细、菩萨无量无畏地一切辩才藏演说甚微细、菩萨无量三昧相甚微细、菩萨见一切佛三昧智甚微细、菩萨甚深三昧智甚微细、菩萨大庄严三昧智甚微细、菩萨法界三昧智甚微细、菩萨大自在神通三昧智甚微细、菩萨尽未来际广大行住持三昧智甚微细、菩萨出生无量差别三昧智甚微细、菩萨出生一切诸佛前勤修供养恒不舍离三昧智甚微细、菩萨修行一切甚深广博无障无碍三昧智甚微细、菩萨究竟一切智地住持行智地大神通地决定义地离翳三昧智甚微细──如是等一切甚微细，悉能了知。以无著无缚解脱心，修普贤行，悉知一切菩萨安立智甚微细、菩萨地甚微细、菩萨无量行甚微细、菩萨出生回向甚微细、菩萨得一切佛藏甚微细、菩萨观察智甚微细、菩萨神通愿力甚微细、菩萨演说三昧甚微细、菩萨自在方便甚微细、菩萨印甚微细、菩萨一生补处甚微细、菩萨生兜率天甚微细、菩萨住止天宫甚微细、菩萨严净佛国甚微细、菩萨观察人中甚微细、菩萨放大光明甚微细、菩萨种族殊胜甚微细、菩萨道场众会甚微细、菩萨遍一切世界受生甚微细、菩萨于一身示现一切身命终甚微细、菩萨入母胎甚微细、菩萨住母胎甚微细、菩萨在母胎中自在示现一切法界道场众会甚微细、菩萨在母胎中示现一切佛神力甚微细、菩萨示现诞生事甚微细、菩萨师子游行七步智甚微细、菩萨示处王宫巧方便智甚微细、菩萨出家修调伏行甚微细、菩萨菩提树下坐道场甚微细、菩萨破魔军众成阿耨多罗三藐三菩提甚微细、如来坐菩提座放大光明照十方界甚微细、如来示现无量神变甚微细、如来师子吼大涅槃甚微细、如来调伏一切众生而无所碍甚微细、如来不思议自在力如金刚菩提心甚微细、如来普护念一切世间境界甚微细、如来普于一切世界施作佛事尽未来劫而无休息甚微细、如来无碍神力周遍法界甚微细、如来于尽虚空界一切世界普现成佛调伏众生甚微细、如来于一佛身现无量佛身甚微细、如来于去来今三世中皆处道场自在智甚微细──如是等一切微细悉能了知；成就清净，普能示现一切世间；于念念中增长智慧，圆满不退；善巧方便修菩萨行，无有休息；成就普贤回向之地，具足一切如来功德，永不厌舍菩萨所行，出生菩萨现前境界；无量方便皆悉清净，普欲安隐一切众生；修菩萨行，成就菩萨大威德地，得诸菩萨心之乐欲，获金刚幢回向之门，出生法界诸功德藏，常为诸佛之所护念；入诸菩萨深妙法门，演说一切真实之义，于法善巧无所违失，起大誓愿不舍众生；于一念中尽知一切心、非心地境界之藏，于非心处示生于心；远离语言，安住智慧，同诸菩萨所行之行，以自在力示成佛道，尽未来际常无休息；一切世间众生劫数，妄想言说之所建立，神通愿力悉能示现。以无著无缚解脱心，修普贤行，得一切众生界甚微细智，所谓：众生界分别甚微细智、众生界言说甚微细智、众生界执著甚微细智、众生界异类甚微细智、众生界同类甚微细智、众生界无量趣甚微细智、众生界不思议种种分别所作甚微细智、众生界无量杂染甚微细智、众生界无量清净甚微细智──如是等一切众生界境界甚微细，于一念中能以智慧皆如实知；广摄众生而为说法，开示种种清净法门，令修菩萨广大智慧；化身无量，见者欢喜，以智日光照菩萨心，令其开悟智慧自在。以无著无缚解脱心，为一切众生于一切世界修普贤行，得尽虚空界、法界、一切世界甚微细智，所谓：小世界甚微细智、大世界甚微细智、杂染世界甚微细智、清净世界甚微细智、无比世界甚微细智、种种世界甚微细智、广世界甚微细智、狭世界甚微细智、无碍庄严世界甚微细智、遍一切世界佛出现甚微细智、遍一切世界说正法甚微细智、遍一切世界普现身甚微细智、遍一切世界放大光明甚微细智、尽一切世界示现诸佛自在神通甚微细智、尽一切世界以一音声示一切音甚微细智、入一切世界一切佛刹道场众会甚微细智、以一切法界佛刹作一佛刹甚微细智、以一佛刹作一切法界佛刹甚微细智、知一切世界如梦甚微细智、知一切世界如像甚微细智、知一切世界如幻甚微细智；如是了知出生一切菩萨之道，入普贤行智慧神通，具普贤观，修菩萨行，常无休息；得一切佛自在神变，具无碍身，住无依智，于诸善法无所取著，心之所行悉无所得；于一切处起远离想，于菩萨行起净修想，于一切智无取著想，以诸三昧而自庄严，智慧随顺一切法界。以无著无缚解脱心，入普贤菩萨行门，得无量法界甚微细智、演说一切法界甚微细智、入广大法界甚微细智、分别不思议法界甚微细智、分别一切法界甚微细智、一念遍一切法界甚微细智、普入一切法界甚微细智、知一切法界无所得甚微细智、观一切法界无所碍甚微细智、知一切法界无有生甚微细智、于一切法界现神变甚微细智──如是等一切法界甚微细，以广大智皆如实知；于法自在，示普贤行，令诸众生皆悉满足；不舍于义，不著于法，出生平等无碍之智；知无碍本，不住一切法，不坏诸法性，如实无染，犹若虚空，随顺世间起于言说；开真实义，示寂灭性，于一切境无依、无住、无有分别；明见法界，广大安立，了诸世间及一切法平等无二，离一切著。以无著无缚解脱心，修普贤行，生诸劫甚微细智，所谓：以不可说劫为一念甚微细智、以一念为不可说劫甚微细智、以阿僧祇劫入一劫甚微细智、以一劫入阿僧祇劫甚微细智、以长劫入短劫甚微细智、以短劫入长劫甚微细智、入有佛劫无佛劫甚微细智、知一切劫数甚微细智、知一切劫非劫甚微细智、一念中见三世一切劫甚微细智──如是等一切诸劫甚微细，以如来智，于一念中皆如实知；得诸菩萨圆满行王心、入普贤行心、离一切分别异道戏论心、发大愿无懈息心、普见无量世界网无量诸佛充满心、于诸佛善根诸菩萨行能闻持心、于安慰一切众生广大行闻已不忘心、能于一切劫现佛出世心、于一一世界尽未来际行不动行无休息心、于一切世界中以如来身业充满菩萨身心。以无著无缚解脱心，修普贤行，成不退转，得一切法甚微细智，所谓：甚深法甚微细智、广大法甚微细智、种种法甚微细智、庄严法甚微细智、一切法无有量甚微细智、一切法入一法甚微细智、一法入一切法甚微细智、一切法入非法甚微细智、无法中安立一切法而不相违甚微细智、入一切佛法方便无有余甚微细智──如是等一切世界一切言说所安立法诸微细智，与彼同等，其智无碍，皆如实知；得入无边法界心，于一一法界深心坚住，成无碍行；以一切智充满诸根，入诸佛智，正念方便，成就诸佛广大功德；遍满法界，普入一切诸如来身，现诸菩萨所有身业，随顺一切世界言辞，演说于法；得一切佛神力所加智慧意业，出生无量善巧方便分别诸法萨婆若智。以无著无缚解脱心，修普贤行，出生一切甚微细智，所谓：知一切刹甚微细智、知一切众生甚微细智、知一切法果报甚微细智、知一切众生心甚微细智、知一切说法时甚微细智、知一切法界甚微细智、知一切尽虚空界三世甚微细智、知一切语言道甚微细智、知一切世间行甚微细智、知一切出世行甚微细智，乃至知一切如来道、一切菩萨道、一切众生道甚微细智；修菩萨行，住普贤道，若文若义皆如实知；生如影智，生如梦智，生如幻智，生如响智，生如化智，生如空智，生寂灭智，生一切法界智，生无所依智，生一切佛法智。』　　「佛子！菩萨摩诃萨以无著无缚解脱心回向，不分别若世间、若世间法，不分别若菩提、若菩提萨埵，不分别若菩萨行、若出离道，不分别若佛、若一切佛法，不分别若调伏众生、若不调伏众生，不分别若善根、若回向，不分别若自、若他，不分别若施物、若受施者，不分别若菩萨行、若等正觉，不分别若法、若智。　　「佛子！菩萨摩诃萨以彼善根如是回向，所谓：『心无著无缚解脱，身无著无缚解脱，口无著无缚解脱，业无著无缚解脱，报无著无缚解脱，世间无著无缚解脱，佛刹无著无缚解脱，众生无著无缚解脱，法无著无缚解脱，智无著无缚解脱。』菩萨摩诃萨如是回向时，如三世诸佛为菩萨时所修回向而行回向；学过去诸佛回向，成未来诸佛回向，住现在诸佛回向；安住过去诸佛回向道，不舍未来诸佛回向道，随顺现在诸佛回向道；勤修过去诸佛教，成就未来诸佛教，了知现在诸佛教；满足过去诸佛平等，成就未来诸佛平等，安住现在诸佛平等；行过去诸佛境界，住未来诸佛境界，等现在诸佛境界；得三世一切诸佛善根，具三世一切诸佛种性，住三世一切诸佛所行，顺三世一切诸佛境界。　　「佛子！是为菩萨摩诃萨第九无著无缚解脱心回向。菩萨摩诃萨住此回向时，一切金刚轮围山所不能坏，于一切众生中色相第一无能及者，悉能摧破诸魔邪业，普现十方一切世界；修菩萨行，为欲开悟一切众生，以善方便说诸佛法；得大智慧，于诸佛法心无迷惑，在在生处若行若住，常得值遇不坏眷属；三世诸佛所说正法，以清净念悉能受持，尽未来劫修菩萨行，常不休息，无所依著；普贤行愿增长具足，得一切智施作佛事，成就菩萨自在神通。」　　尔时，金刚幢菩萨承佛神力，普观十方而说颂言：　　「普于十方无等尊，未曾一起轻慢心，随其所修功德业，亦复恭敬生尊重。　　所修一切诸功德，不为自己及他人，恒以最上信解心，利益众生故回向。　　未尝暂起高慢心，亦复不生下劣意，如来所有身等业，彼悉请问勤修习。　　所修种种诸善根，悉为利益诸含识，安住深心广大解，回向人尊功德位。　　世间所有无量别，种种善巧奇特事，粗细广大及甚深，靡不修行皆了达。　　世间所有种种身，以身平等入其中，于此修行得了悟，慧门成就无退转。　　世间国土无量种，微细广大仰覆别，菩萨能以智慧门，一毛孔中无不见。　　众生心行无有量，能令平等入一心，以智慧门悉开悟，于所修行不退转。　　众生诸根及欲乐，上中下品各不同，一切甚深难可知，随其本性悉能了。　　众生所有种种业，上中下品各差别，菩萨深入如来力，以智慧门普明见。　　不可思议无量劫，能令平等入一念，如是见已遍十方，修行一切清净业。　　过去未来及现在，了知其相各不同，而亦不违平等理，是则大心明达行。　　世间众生行不同，或显或隐无量种，菩萨悉知差别相，亦知其相皆无相。　　十方世界一切佛，所现自在神通力，广大难可得思议，菩萨悉能分别知。　　一切世界兜率中，自然觉悟人师子，功德广大净无等，如其体相悉能见。　　或现降神处母胎，无量自在大神变，成佛说法示灭度，普遍世间无暂已。　　人中师子初生时，一切胜智悉承奉，诸天帝释梵王等，靡不恭敬而瞻侍。　　十方一切无有余，无量无边法界中，无始无末无遐迩，示现如来自在力。　　人中尊导现生已，游行诸方各七步，欲以妙法悟群生，是故如来普观察。　　见诸众生沈欲海，盲暗愚痴之所覆，人中自在现微笑，念当救彼三有苦。　　大师子吼出妙音，我为世间第一尊，应然明净智慧灯，灭彼生死愚痴闇。　　人师子王出世时，普放无量大光明，令诸恶道皆休息，永灭世间众苦难。　　或时示现处王宫，或现舍家修学道，为欲饶益众生故，示其如是自在力。　　如来始坐道场时，一切大地皆动摇，十方世界悉蒙光，六趣众生咸离苦。　　震动一切魔宫殿，开悟十方众生心，昔曾受化及修行，皆使了知真实义。　　十方所有诸国土，悉入毛孔无有余，一切毛孔刹无边，于彼普现神通力。　　一切诸佛所开演，无量方便皆随悟，设诸如来所不说，亦能解了勤修习。　　遍满三千大千界，一切魔军兴斗诤，所作无量种种恶，无碍智门能悉灭。　　如来或在诸佛刹，或复现处诸天宫，或在梵宫而现身，菩萨悉见无障碍。　　佛现无量种种身，转于清净妙法轮，乃至三世一切劫，求其边际不可得。　　宝座高广最无等，遍满十方无量界，种种妙相而庄严，佛处其上难思议。　　诸佛子众共围绕，尽于法界悉周遍，开示菩提无量行，一切最胜所由道。　　诸佛随宜所作业，无量无边等法界，智者能以一方便，一切了知无不尽。　　诸佛自在神通力，示现一切种种身，或现诸趣无量生，或现采女众围绕。　　或于无量诸世界，示现出家成佛道，乃至最后般涅槃，分布其身起塔庙。　　如是种种无边行，导师演说佛所住，世尊所有大功德，誓愿修行悉令尽。　　以彼善根回向时，住于如是方便法，如是修习菩提行，其心毕竟无厌怠。　　如来所有大神通，及以无边胜功德，乃至世间诸智行，一切悉知无不尽。　　如是一切人中主，随其所有诸境界，于一念中皆了悟，而亦不舍菩提行。　　诸佛所有微细行，及一切刹种种法，于彼悉能随顺知，究竟回向到彼岸。　　有数无数一切劫，菩萨了知即一念，于此善入菩提行，常勤修习不退转。　　十方所有无量刹，或有杂染或清净，及彼一切诸如来，菩萨悉能分别知。　　于念念中悉明见，不可思议无量劫，如是三世无有余，具足修治菩萨行。　　于一切心平等入，入一切法亦平等，尽空佛刹斯亦然，彼最胜行悉了知。　　出生众生及诸法，所有种种诸智慧，菩萨神力亦复然，如是一切无穷尽。　　诸微细智各差别，菩萨尽摄无有余，同相异相悉善知，如是修行广大行。　　十方无量诸佛刹，其中众生各无量，趣生族类种种殊，住行力已悉能知。　　过去未来现在世，所有一切诸导师，若人知此而回向，则与彼佛行平等。　　若人能修此回向，则为学佛所行道，当得一切佛功德，及以一切佛智慧。　　一切世间莫能坏，一切所学皆成就，常能忆念一切佛，常见一切世间灯。　　菩萨胜行不可量，诸功德法亦如是，已住如来无上行，悉知诸佛自在力。」　　　　大方广佛华严经卷第三十一　　　　大方广佛华严经卷第三十二　　　　　于阗国三藏实叉难陀奉　制译　　　　十回向品第二十五之十　　「佛子！云何为菩萨摩诃萨等法界无量回向？　　「佛子！此菩萨摩诃萨以离垢缯而系其顶，住法师位，广行法施，起大慈悲安立众生，于菩提心常行饶益无有休息；以菩提心长养善根，为诸众生作调御师，示诸众生一切智道；为诸众生作法藏日，善根光明普照一切；于诸众生其心平等，修诸善行无有休息；心净无染，智慧自在，不舍一切善根道业；作诸众生大智商主，普令得入安隐正道；为诸众生而作导首，令修一切善根法行；为诸众生作不可坏坚固善友，令其善根增长成就。　　「佛子！此菩萨摩诃萨以法施为首，发生一切清净白法，摄受趣向一切智心，殊胜愿力究竟坚固；成就增益，具大威德，依善知识，心无谄诳，思惟观察一切智门无边境界。以此善根如是回向：『愿得修习、成就、增长广大无碍一切境界；愿得于佛正教之中，乃至听闻一句、一偈受持演说；愿得忆念与法界等无量无边一切世界去、来、现在一切诸佛，既忆念已，修菩萨行。又愿以此念佛善根，为一众生于一世界尽未来劫修菩萨行；如于一世界，尽法界、虚空界、一切世界皆亦如是；如为一众生，为一切众生亦复如是。以善方便，一一皆为尽未来劫大誓庄严，终无离佛善知识想，常见诸佛现在其前，无有一佛出兴于世不得亲近。一切诸佛及诸菩萨所赞所说清净梵行，誓愿修行，悉令圆满，所谓：不破梵行、不缺梵行、不杂梵行、无点梵行、无失梵行、无能蔽梵行、佛所赞梵行、无所依梵行、无所得梵行、增益菩萨清净梵行、三世诸佛所行梵行、无碍梵行、无著梵行、无诤梵行、无灭梵行、安住梵行、无比梵行、无动梵行、无乱梵行、无恚梵行。』　　「佛子！菩萨摩诃萨若能为己修行如是清净梵行，则能普为一切众生，令一切众生皆得安住；令一切众生皆得开晓；令一切众生皆得成就；令一切众生皆得清净；令一切众生皆得无垢；令一切众生皆得照明；令一切众生离诸尘染；令一切众生无诸障翳；令一切众生离诸热恼；令一切众生离诸缠缚；令一切众生永离诸恶；令一切众生无诸恼害，毕竟清净。何以故？菩萨摩诃萨自于梵行不能清净，不能令他而得清净；自于梵行而有退转，不能令他无有退转；自于梵行而有失坏，不能令他无有失坏；自于梵行而有远离，不能令他常不远离；自于梵行而有懈怠，不能令他不生懈怠；自于梵行不生信解，不能令他心生信解；自于梵行而不安住，不能令他而得安住；自于梵行而不证入，不能令他心得证入；自于梵行而有放舍，不能令他恒不放舍；自于梵行而有散动，不能令他心不散动。何以故？菩萨摩诃萨住无倒行，说无倒法，所言诚实，如说修行，净身、口、意，离诸杂染，住无碍行，灭一切障。菩萨摩诃萨自得净心，为他演说清净心法；自修和忍，以诸善根调伏其心，令他和忍，以诸善根调伏其心；自离疑悔，亦令他人永离疑悔；自得净信，亦令他得不坏净信；自住正法，亦令众生安住正法。　　「佛子！菩萨摩诃萨复以法施所生善根如是回向，所谓：『愿我获得一切诸佛无尽法门，普为众生分别解说，皆令欢喜，心得满足，摧灭一切外道异论。愿我能为一切众生演说三世诸佛法海，于一一法生起、一一法义理、一一法名言、一一法安立、一一法解说、一一法显示、一一法门户、一一法悟入、一一法观察、一一法分位，悉得无边无尽法藏，获无所畏，具四辩才，广为众生分别解说，穷未来际而无有尽。为欲令一切众生立胜志愿，出生无碍、无谬失辩；为欲令一切众生皆生欢喜，为欲令一切众生成就一切净法光明，随其类音，演说无断：为欲令一切众生深信欢喜，住一切智，辨了诸法，俾无迷惑，作是念言：我当普于一切世界，为诸众生精勤修习，得遍法界无量自在身，得遍法界无量广大心，具等法界无量清净音声，现等法界无量众会道场，修等法界无量菩萨业，得等法界无量菩萨住，证等法界无量菩萨平等，学等法界无量菩萨法，住等法界无量菩萨行，入等法界无量菩萨回向。』是为菩萨摩诃萨以诸善根而为回向，为令众生悉得成就一切智故。　　「佛子！菩萨摩诃萨复以善根如是回向，所谓：『为欲见等法界无量诸佛，调伏等法界无量众生，住持等法界无量佛刹，证等法界无量菩萨智，获等法界无量无所畏，成等法界无量诸菩萨陀罗尼，得等法界无量诸菩萨不思议住，具等法界无量功德，满等法界无量利益众生善根；又愿以此善根故，令我得福德平等、智慧平等、力平等、无畏平等、清净平等、自在平等、正觉平等、说法平等、义平等、决定平等、一切神通平等，如是等法皆悉圆满。如我所得，愿一切众生亦如是得，如我无异。』　　「佛子！菩萨摩诃萨复以善根如是回向，所谓：『如法界无量，善根回向亦复如是，所得智慧终无有量；如法界无边，善根回向亦复如是，见一切佛，无有其边；如法界无限，善根回向亦复如是，诣诸佛刹无有齐限；如法界无际，善根回向亦复如是，于一切世界修菩萨行无有涯际；如法界无断，善根回向亦复如是，住一切智永不断绝；如法界一性，善根回向亦复如是，与一切众生同一智性；如法界自性清净，善根回向亦复如是，令一切众生究竟清净；如法界随顺，善根回向亦复如是，令一切众生悉皆随顺普贤行愿；如法界庄严，善根回向亦复如是，令一切众生以普贤行而为庄严；如法界不可失坏，善根回向亦复如是，令诸菩萨永不失坏诸清净行。』　　「佛子！菩萨摩诃萨复以此善根如是回向，所谓：『愿以此善根，承事一切诸佛菩萨皆令欢喜；愿以此善根，速得趣入一切智性；愿以此善根，遍一切处，修一切智；愿以此善根，令一切众生常得往觐一切诸佛；愿以此善根，令一切众生常见诸佛，能作佛事；愿以此善根，令一切众生恒得见佛，不于佛事生怠慢心；愿以此善根，令一切众生常得见佛，心喜清净，无有退转；愿以此善根，令一切众生常得见佛，心善解了；愿以此善根，令一切众生常得见佛，不生执著；愿以此善根，令一切众生常得见佛，了达无碍；愿以此善根，令一切众生常得见佛，成普贤行；愿以此善根，令一切众生常见诸佛，现在其前，无时暂舍；愿以此善根，令一切众生常见诸佛，出生菩萨无量诸力；愿以此善根，令一切众生常见诸佛，于一切法永不忘失。』　　「佛子！菩萨摩诃萨又以诸善根如是回向，所谓：『如法界无起性回向、如法界根本性回向、如法界自体性回向、如法界无依性回向、如法界无忘失性回向、如法界空无性回向、如法界寂静性回向、如法界无处所性回向、如法界无迁动性回向、如法界无差别性回向。』　　「佛子！菩萨摩诃萨复以法施所有宣示、所有开悟及因此起一切善根如是回向，所谓：『愿一切众生成菩萨法师，常为诸佛之所护念；愿一切众生作无上法师，方便安立一切众生于一切智；愿一切众生作无屈法师，一切问难莫能穷尽；愿一切众生作无碍法师，得一切法无碍光明；愿一切众生作智藏法师，能善巧说一切佛法；愿一切众生成诸如来自在法师，善能分别如来智慧；愿一切众生作如眼法师，说如实法，不由他教；愿一切众生作忆持一切佛法法师，如理演说，不违句义；愿一切众生作修行无相道法师，以诸妙相而自庄严，放无量光，善入诸法；愿一切众生作大身法师，其身普遍一切国土，兴大法云，雨诸佛法；愿一切众生作护法藏法师，建无胜幢，护诸佛法，令正法海无所缺减；愿一切众生作一切法日法师，得佛辩才，巧说诸法；愿一切众生作妙音方便法师，善说无边法界之藏；愿一切众生作到法彼岸法师，以智神通开正法藏；愿一切众生作安住正法法师，演说如来究竟智慧；愿一切众生作了达诸法法师，能说无量无尽功德；愿一切众生作不诳世间法师，能以方便令入实际；愿一切众生作破诸魔众法师，善能觉知一切魔业；愿一切众生作诸佛所摄受法师，离我、我所摄受之心；愿一切众生作安隐一切世间法师，成就菩萨说法愿力。』　　「佛子！菩萨摩诃萨复以诸善根如是回向，所谓：『不以取著业故回向，不以取著报故回向，不以取著心故回向，不以取著法故回向，不以取著事故回向，不以取著因故回向，不以取著语言音声故回向，不以取著名句文身故回向，不以取著回向故回向，不以取著利益众生故回向。』　　「佛子！菩萨摩诃萨复以善根如是回向，所谓：『不为耽著色境界故回向，不为耽著声、香、味、触、法境界故回向，不为求生天故回向，不为求欲乐故回向，不为著欲境界故回向，不为求眷属故回向，不为求自在故回向，不为求生死乐故回向，不为著生死故回向，不为乐诸有故回向，不为求和合乐故回向，不为求可乐著处故回向，不为怀毒害心故回向，不坏善根故回向，不依三界故回向，不著诸禅解脱三昧故回向，不住声闻、辟支佛乘故回向。但为教化调伏一切众生故回向；但为成满一切智智故回向；但为得无碍智故回向；但为得无障碍清净善根故回向；但为令一切众生超出生死证大智慧故回向；但为令大菩提心如金刚不可坏故回向；但为成就究竟不死法故回向；但为以无量庄严庄严佛种性，示现一切智自在故回向；但为求菩萨一切法明大神通智故回向；但为于尽法界、虚空界一切佛刹，行普贤行圆满不退，被坚固大愿铠，令一切众生住普贤地故回向；但为尽未来劫度脱众生常无休息，示现一切智地无碍光明恒不断故回向。』　　「佛子！菩萨摩诃萨以彼善根回向时，以如是心回向，所谓：『以本性平等心回向，以法性平等心回向，以一切众生无量平等心回向，以无诤平等心回向，以自性无所起平等心回向，以知诸法无乱心回向，以入三世平等心回向，以出生三世诸佛种性心回向，以得不退失神通心回向，以生成一切智行心回向。又为令一切众生永离一切地狱故回向；为令一切众生不入畜生趣故回向；为令一切众生不往阎罗王处故回向；为令一切众生除灭一切障道法故回向；为令一切众生满足一切善根故回向；为令一切众生能应时转法轮，令一切欢喜故回向；为令一切众生入十力轮故回向；为令一切众生满足菩萨无边清净法愿故回向；为令一切众生随顺一切善知识教，菩提心器得满足故回向；为令一切众生受持修行甚深佛法，得一切佛智光明故回向；为令一切众生修诸菩萨无障碍行常现前故回向；为令一切众生常见诸佛现其前故回向；为令一切众生清净法光明常现前故回向；为令一切众生无畏大菩提心常现前故回向；为令一切众生菩萨不思议智常现前故回向；为令一切众生普救护众生，令清净大悲心常现前故回向；为令一切众生以不可说不可说胜妙庄严具庄严一切诸佛刹故回向；为令一切众生摧灭一切众魔斗诤罗网业故回向；为令一切众生于一切佛刹皆无所依修菩萨行故回向；为令一切众生发一切种智心，入一切佛法广大门故回向。』　　「佛子！菩萨摩诃萨又以此善根，正念清净回向；智慧决定回向；尽知一切佛法方便回向；为成就无量无碍智故回向；欲满足清净殊胜心故回向；为一切众生住大慈故回向；为一切众生住大悲故回向；为一切众生住大喜故回向；为一切众生住大舍故回向；为永离二著住胜善根故回向；为思惟观察分别演说一切缘起法故回向；为立大勇猛幢心故回向；为立无能胜幢藏故回向；为破诸魔众故回向；为得一切法清净无碍心故回向；为修一切菩萨行不退转故回向；为得乐求第一胜法心故回向；为得乐求诸功德法自在清净一切智智心故回向；为满一切愿，除一切诤，得佛自在无碍清净法，为一切众生转不退法轮故回向；为得如来最上殊胜法智慧日，百千光明之所庄严，普照一切法界众生故回向；为欲调伏一切众生，随其所乐常令满足，不舍本愿，尽未来际，听闻正法，修习大行，得净智慧离垢光明，断除一切憍慢，消灭一切烦恼，裂爱欲网，破愚痴闇，具足无垢无障碍法故回向；为一切众生，于阿僧祇劫常勤修习一切智行无有退转，一一令得无碍妙慧，示现诸佛自在神通无有休息故回向。　　「佛子！菩萨摩诃萨以诸善根如是回向时，不应贪著三有、五欲境界。何以故？菩萨摩诃萨应以无贪善根回向，应以无嗔善根回向，应以无痴善根回向，应以不害善根回向，应以离慢善根回向，应以不谄善根回向，应以质直善根回向，应以精勤善根回向，应以修习善根回向。佛子！菩萨摩诃萨如是回向时得净信心，于菩萨行欢喜忍受，修习清净大菩萨道；具佛种性，得佛智慧；舍一切恶，离众魔业；亲近善友，成己大愿；请诸众生，设大施会。　　「佛子！菩萨摩诃萨复以此法施所生善根如是回向，所谓：「令一切众生，得净妙音，得柔软音，得天鼓音，得无量无数不思议音，得可爱乐音，得清净音，得周遍一切佛刹音，得百千那由他不可说功德庄严音，得高远音，得广大音，得灭一切散乱音，得充满法界音，得摄取一切众生语言音；得一切众生无边音声智，得一切清净语言音声智，得无量语言音声智，得最自在音入一切音声智；得一切清净庄严音，得一切世间无厌足音，得究竟不系属一切世间音，得欢喜音，得佛清净语言音，得说一切佛法远离痴翳名称普闻音，得令一切众生得一切法陀罗尼庄严音，得说一切无量种法音，得普至法界无量众会道场音，得普摄持不可思议法金刚句音，得开示一切法音，得能说不可说字句差别智藏音，得演说一切法无所著不断音，得一切法光明照耀音，得能令一切世间清净究竟至于一切智音，得普摄一切法句义音，得神力护持自在无碍音，得到一切世间彼岸智音。又以此善根，令一切众生，得不下劣音，得无怖畏音，得无染著音，得一切众会道场欢喜音，得随顺美妙音，得善说一切佛法音，得断一切众生疑念皆令觉悟音，得具足辩才音，得普觉悟一切众生长夜睡眠音。」　　「佛子！菩萨摩诃萨复以诸善根如是回向，所谓：『愿一切众生得离众过恶清净法身，愿一切众生得离众过恶净妙功德，愿一切众生得离众过恶清净妙相，愿一切众生得离众过恶清净业果，愿一切众生得离众过恶清净一切智心，愿一切众生得离众过恶无量清净菩提心，愿一切众生得离众过恶了知诸根清净方便，愿一切众生得离众过恶清净信解，愿一切众生得离众过恶清净勤修无碍行愿，愿一切众生得离众过恶清净正念、智慧辩才。』　　「佛子！菩萨摩诃萨复以诸善根，为一切众生如是回向：「愿得种种清净妙身，所谓：光明身、离浊身、无染身、清净身、极清净身、离尘身、极离尘身、离垢身、可爱乐身、无障碍身。于一切世界现诸业像，于一切世间现言说像，于一切宫殿现安立像。如净明镜，种种色像自然显现，示诸众生大菩提行，示诸众生甚深妙法，示诸众生种种功德，示诸众生修行之道，示诸众生成就之行，示诸众生菩萨行愿，示诸众生于一世界、一切世界佛兴于世，示诸众生一切诸佛神通变化，示诸众生一切菩萨不可思议解脱威力，示诸众生成满普贤菩萨行愿一切智性。」菩萨摩诃萨以如是等微妙净身，方便摄取一切众生，悉令成就清净功德一切智身。　　「佛子！菩萨摩诃萨复以法施所生善根如是回向：「愿身随住一切世界修菩萨行，众生见者皆悉不虚，发菩提心永无退转，顺真实义不可倾动；于一切世界，尽未来劫，住菩萨道而无疲厌；大悲均普，量同法界；知众生根，应时说法，常不休息；于善知识，心常正念，乃至不舍一刹那顷；一切诸佛常现在前，心常正念未曾暂懈，修诸善根无有虚伪；置诸众生于一切智，令不退转；具足一切佛法光明，持大法云，受大法雨，修菩萨行；入一切众生，入一切佛刹，入一切诸法，入一切三世，入一切众生业报智，入一切菩萨善巧方便智，入一切菩萨出生智，入一切菩萨清净境界智，入一切佛自在神通，入一切无边法界，于此安住，修菩萨行。」　　　　大方广佛华严经卷第三十二　　　　大方广佛华严经卷第三十三　　　　　于阗国三藏实叉难陀奉　制译　　　　十回向品第二十五之十一　　「佛子！菩萨摩诃萨复以法施所修善根如是回向：「愿一切佛刹皆悉清净，以不可说不可说庄严具而庄严之。一一佛刹，其量广大，同于法界，纯善无碍，清净光明，诸佛于中现成正觉。一佛刹中清净境界，悉能显现一切佛刹；如一佛刹，一切佛刹亦复如是。其一一刹，悉以等法界无量无边清净妙宝庄严之具而为严饰。所谓：阿僧祇清净宝座，敷众宝衣；阿僧祇宝帐，宝网垂布；阿僧祇宝盖，一切妙宝互相映彻；阿僧祇宝云，普雨众宝；阿僧祇宝华，周遍清净；阿僧祇众宝所成栏、楯、轩、槛，清净庄严；阿僧祇宝铃，常演诸佛微妙音声，周流法界；阿僧祇宝莲华，种种宝色开敷荣耀；阿僧祇宝树，周匝行列，无量妙宝以为华果；阿僧祇宝宫殿，无量菩萨止住其中，阿僧祇宝楼阁，广博崇丽，延袤远近；阿僧祇宝却敌，大宝所成，庄严妙好；阿僧祇宝门闼，妙宝璎珞周匝垂布；阿僧祇宝窗牖，不思议宝清净庄严；阿僧祇宝多罗，形如半月，众宝集成。如是一切，悉以众宝而为严饰，离垢清净，不可思议，无非如来善根所起，具足无数宝藏庄严。复有阿僧祇宝河，流出一切清净善法；阿僧祇宝海，法水盈满；阿僧祇宝芬陀利华，常出妙法芬陀利声；阿僧祇宝须弥山，智慧山王秀出清净；阿僧祇八楞妙宝，宝线贯穿，严净无比；阿僧祇净光宝，常放无碍大智光明，普照法界；阿僧祇宝铃铎，更相扣击，出妙音声；阿僧祇清净宝，诸菩萨宝具足充满；阿僧祇宝缯彩，处处垂下，色相光洁；阿僧祇妙宝幢，以宝半月而为严饰；阿僧祇宝幡，悉能普雨无量宝幡；阿僧祇宝带，垂布空中，庄严殊妙；阿僧祇宝敷具，能生种种微细乐触；阿僧祇妙宝旋，示现菩萨一切智眼；阿僧祇宝璎珞，一一璎珞百千菩萨上妙庄严；阿僧祇宝宫殿，超过一切妙绝无比；阿僧祇宝庄严具，金刚摩尼以为严饰；阿僧祇种种妙宝庄严具，常现一切清净妙色；阿僧祇清净宝，殊形异彩，光鉴映彻；阿僧祇宝山，以为垣墙，周匝围绕，清净无碍；阿僧祇宝香，其香普熏一切世界；阿僧祇宝化事，一一化事周遍法界；阿僧祇宝光明，一一光明现一切光。复有阿僧祇宝光明，清净智光照了诸法。复有阿僧祇无碍宝光明，一一光明周遍法界。有阿僧祇宝处，一切诸宝皆悉具足。阿僧祇宝藏，开示一切正法藏宝。阿僧祇宝幢，如来幢相回然高出。阿僧祇宝贤，大智贤像，具足清净。阿僧祇宝园，生诸菩萨三昧快乐。阿僧祇宝音，如来妙音，普示世间。阿僧祇宝形，其一一形皆放无量妙法光明。阿僧祇宝相，其一一相悉超众相。阿僧祇宝威仪，见者皆生菩萨喜乐。阿僧祇宝聚，见者皆生智慧宝聚。阿僧祇宝安住，见者皆生善住宝心。阿僧祇宝衣服，其有著者，生诸菩萨无比三昧。阿僧祇宝袈裟，其有著者，才始发心则得善见陀罗尼门。阿僧祇宝修习，其有见者，知一切宝皆是业果，决定清净。阿僧祇宝无碍知见，其有见者，得了一切清净法眼。阿僧祇宝光藏，其有见者，则得成就大智慧藏。阿僧祇宝座，佛坐其上大师子吼。阿僧祇宝灯，常放清净智慧光明。阿僧祇宝多罗树，次第行列，缭以宝绳，庄严清净。其树复有阿僧祇宝干，从身耸擢，端直圆洁；阿僧祇宝枝，种种众宝庄严稠密，不思议鸟翔集其中，常吐妙音宣扬正法；阿僧祇宝叶，放大智光，遍一切处；阿僧祇宝华，一一华上，无量菩萨结跏趺坐遍游法界；阿僧祇宝果，见者当得一切智智不退转果。阿僧祇宝聚落，见者舍离世聚落法。阿僧祇宝都邑，无碍众生于中盈满。阿僧祇宝宫殿，王处其中，具足菩萨那罗延身，勇猛坚固，被法甲胄，心无退转。阿僧祇宝舍，入者能除恋舍宅心。阿僧祇宝衣，著者能令解了无著。阿僧祇宝宫殿，出家菩萨充满其中。阿僧祇宝珍玩，见者咸生无量欢喜。阿僧祇宝轮，放不思议智慧光明转不退轮。阿僧祇宝跋陀树，因陀罗网庄严清净。阿僧祇宝地，不思议宝间错庄严。阿僧祇宝吹，其音清亮充满法界。阿僧祇宝鼓，妙音克谐，穷劫不绝。阿僧祇宝众生，尽能摄持无上法宝。阿僧祇宝身，具足无量功德妙宝。阿僧祇宝口，常演一切妙法宝音。阿僧祇宝心，具清净意大智愿宝。阿僧祇宝念，断诸愚惑，究竟坚固一切智宝。阿僧祇宝明，诵持一切诸佛法宝。阿僧祇宝慧，决了一切诸佛法藏。阿僧祇宝智，得大圆满一切智宝。阿僧祇宝眼，鉴十力宝，无所障碍。阿僧祇宝耳，听闻无量，尽法界声，清净无碍。阿僧祇宝鼻，常嗅随顺清净宝香。阿僧祇宝舌，能说无量诸语言法。阿僧祇宝身，遍游十方而无挂碍。阿僧祇宝意，常勤修习普贤行愿。阿僧祇宝音，净妙音声遍十方界。阿僧祇宝身业，一切所作以智为首。阿僧祇宝语业，常说修行无碍智宝。阿僧祇宝意业，得无障碍广大智宝，究竟圆满。』　　「佛子！菩萨摩诃萨于彼一切诸佛刹中，于一佛刹、一方、一处、一毛端量，有无量无边不可说数诸大菩萨，皆悉成就清净智慧，充满而住。如一佛刹、一方、一处、一毛端量，如是尽虚空遍法界一一佛刹、一一方、一一处、一一毛端量，悉亦如是。是为菩萨摩诃萨以诸善根而为回向，普愿一切诸佛国土悉具种种妙宝庄严。如宝庄严，如是广说；如是香庄严、华庄严、鬘庄严、涂香庄严、烧香庄严、末香庄严、衣庄严、盖庄严、幢庄严、幡庄严、摩尼宝庄严，次第乃至过此百倍皆如宝庄严，如是广说。　　「佛子！菩萨摩诃萨以法施等所集善根，为长养一切善根故回向；为严净一切佛刹故回向；为成就一切众生故回向；为令一切众生皆心净不动故回向；为令一切众生皆入甚深佛法故回向；为令一切众生皆得无能过清净功德故回向；为令一切众生皆得不可坏清净福力故回向；为令一切众生皆得无尽智力，度诸众生令入佛法故回向；为令一切众生皆得平等无量清净言音故回向；为令一切众生皆得平等无碍眼，成就尽虚空遍法界等智慧故回向；为令一切众生皆得清净念，知前际劫一切世界故回向；为令一切众生皆得无碍大智慧，悉能决了一切法藏故回向；为令一切众生皆得无限量大菩提，周遍法界无所障碍故回向；为令一切众生皆得平等无分别同体善根故回向；为令一切众生皆得一切功德具足庄严清净身、语、意业故回向；为令一切众生皆得同于普贤行故回向；为令一切众生皆得入一切同体清净佛刹故回向；为令一切众生悉观察一切智，皆趣入圆满故回向；为令一切众生皆得远离不平等善根故回向；为令一切众生皆得平等无异相，深心次第圆满一切智故回向；为令一切众生皆得安住一切白法故回向；为令一切众生皆于一念中证一切智得究竟故回向；为令一切众生皆成满清净一切智道故回向。　　「佛子！菩萨摩诃萨以诸善根普为一切众生如是回向已，复以此善根，欲普圆满演说一切清净行法力故回向；欲成就清净行威力，得不可说不可说法海故回向；欲于一一法海，具足无量等法界清净智光明故回向；欲开示演说一切法差别句义故回向；欲成就无边广大一切法光明三昧故回向；欲随顺三世诸佛辩才故回向；欲成就去、来、现在一切佛自在身故回向；为尊重一切佛可爱乐无障碍法故回向；为满足大悲心，救护一切众生常无退转故回向；欲成就不思议差别法、无障碍智心、无垢染诸根清净，普入一切众会道场故回向；欲于一切若覆若仰、若粗若细、若广若狭、小大染净，如是等诸佛国土，常转平等不退法轮故回向；欲于念念中得无所畏、无有穷尽种种辩才妙法光明开示演说故回向；为乐求众善，发心修习，诸根转胜，获一切法大神通智，尽能了知一切诸法故回向；欲于一切众会道场亲近供养，为一切众生演一切法咸令欢喜故回向。　　「佛子！菩萨摩诃萨又以此善根如是回向，所谓：『以住法界无量住回向，以住法界无量身业回向，以住法界无量语业回向，以住法界无量意业回向，以住法界无量色平等回向，以住法界无量受、想、行、识平等回向，以住法界无量蕴平等回向，以住法界无量界平等回向，以住法界无量处平等回向，以住法界无量内平等回向，以住法界无量外平等回向，以住法界无量发起平等回向，以住法界无量深心平等回向，以住法界无量方便平等回向，以住法界无量信解平等回向，以住法界无量诸根平等回向，以住法界无量初、中、后际平等回向，以住法界无量业报平等回向，以住法界无量染净平等回向，以住法界无量众生平等回向，以住法界无量佛刹平等回向，以住法界无量法平等回向，以住法界无量世间光明平等回向，以住法界无量诸佛菩萨平等回向，以住法界无量菩萨行愿平等回向，以住法界无量菩萨出离平等回向，以住法界无量菩萨教化调伏平等回向，以住法界无量法界无二平等回向，以住法界无量如来众会道场平等回向。』　　「佛子！菩萨摩诃萨如是回向时，安住法界无量平等清净身，安住法界无量平等清净语，安住法界无量平等清净心，安住法界无量平等诸菩萨清净行愿，安住法界无量平等清净众会道场，安住法界无量平等为一切菩萨广说诸法清净智，安住法界无量平等能入尽法界一切世界身，安住法界无量平等一切法光明清净无畏；能以一音尽断一切众生疑网，随其根欲皆令欢喜，住于无上一切种智、力、无所畏、自在神通、广大功德、出离法中。　　「佛子！是为菩萨摩诃萨第十住等法界无量回向。菩萨摩诃萨以法施等一切善根如是回向时，成满普贤无量无边菩萨行愿，悉能严净尽虚空等法界一切佛刹，令一切众生亦得如是，具足成就无边智慧，了一切法，于念念中见一切佛出兴于世，于念念中见一切佛无量无边自在力，所谓：广大自在力、无著自在力、无碍自在力、不思议自在力、净一切众生自在力、立一切世界自在力、现不可说语言自在力、随时应现自在力、住不退转神通智自在力、演说一切无边法界俾无有余自在力、出生普贤菩萨无边际眼自在力、以无碍耳识闻持无量诸佛正法自在力、一身结跏趺坐周遍十方无量法界于诸众生无所迫隘自在力、以圆满智普入三世无量法自在力。又得无量清净，所谓：一切众生清净、一切佛刹清净、一切法清净、一切处遍知智清净、遍虚空界无边智清净、得一切差别言音智以种种言音普应众生清净、放无量圆满光普照一切无边世界清净、出生一切三世菩萨行智清净、一念中普入三世一切诸佛众会道场智清净、入无边一切世间令一切众生皆作所应作清净。如是等皆得具足，皆得成就，皆已修治，皆得平等，皆悉现前，皆悉知见，皆悉悟入，皆已观察，皆得清净，到于彼岸。」　　尔时，佛神力故，十方各百万佛刹微尘数世界六种震动，所谓：动、遍动、等遍动，起、遍起、等遍起，涌、遍涌、等遍涌，震、遍震、等遍震，吼、遍吼、等遍吼，击、遍击、等遍击。佛神力故，法如是故，雨众天华、天鬘、天末香、天诸杂香、天衣服、天珍宝、天庄严具、天摩尼宝、天沉水香、天栴檀香、天上妙盖、天种种幢、天杂色幡、阿僧祇诸天身；无量百千亿不可说天妙法音、不可思议天赞佛音、阿僧祇天欢喜音，咸称善哉；无量阿僧祇百千那由他诸天恭敬礼拜；无数天子常念诸佛，希求如来无量功德，心不舍离；无数天子作众妓乐，歌咏赞叹供养如来；百千阿僧祇诸天放大光明，普照尽虚空遍法界一切佛刹，现无量阿僧祇诸佛境界；如来化身出过诸天，如于此世界兜率陀天宫说如是法，周遍十方一切世界兜率天宫悉亦如是。　　尔时，复以佛神力故，十方各过百万佛刹微尘数世界外，各有百万佛刹微尘数诸菩萨而来集会，周遍十方，咸作是言：　　「善哉善哉！佛子！乃能说此诸大回向。佛子！我等皆同一号，名：金刚幢，悉从金刚光世界金刚幢佛所来诣此土。彼诸世界悉以佛神力故而说是法，众会眷属、文辞句义，皆亦如是，不增不减。我等皆承佛神力，从彼土来为汝作证。如我来此众会为汝作证，十方所有一切世界兜率天宫宝庄严殿诸菩萨众来为作证，亦复如是。」　　尔时，金刚幢菩萨承佛神力，观察十方一切众会暨于法界已，善知文义，增广大心，大悲普覆一切众生，系心安住三世佛种，善入一切佛功德法，成就诸佛自在之身，观诸众生心之所乐，及其所种一切善根悉分别知，随顺法身，为现清净妙色之身，即于是时而说颂曰：　　「菩萨成就法智慧，悟解无边正法门，为法光明调御师，了知无碍真实法。　　菩萨为法大导师，开示甚深难得法，引导十方无量众，悉令安住正法中。　　菩萨已饮佛法海，法云普雨十方界，法日出现于世间，阐扬妙法利群生。　　常为难遇法施主，了知入法巧方便，法光清净照其心，于世说法恒无畏。　　善修于法自在心，悉能悟入诸法门，成就甚深妙法海，普为众生击法鼓。　　宣说甚深希有法，以法长养诸功德，具足清净法喜心，示现世间佛法藏。　　诸佛法王所灌顶，成就法性智藏身，悉能解了法实相，安住一切众善法。　　菩萨修行第一施，一切如来所赞喜，所作皆蒙佛忍可，以此成就人中尊。　　菩萨成就妙法身，亲从诸佛法化生，为利众生作法灯，演说无量最胜法。　　随所修行妙法施，则亦观察彼善根，所作众善为众生，悉以智慧而回向。　　所有成佛功德法，悉以回施诸群生，愿令一切皆清净，到佛庄严之彼岸。　　十方佛刹无有量，悉具无量大庄严，如是庄严不可思，尽以庄严一国土。　　如来所有清净智，愿令众生皆具足，犹如普贤真佛子，一切功德自庄严。　　成就广大神通力，往诣世界悉周遍，一切众生无有余，皆使修行菩萨道。　　诸佛如来所开悟，十方无量诸众生，一切皆令如普贤，具足修行最上行。　　诸佛菩萨所成就，种种差别诸功德，如是功德无有边，愿使众生悉圆满。　　菩萨具足自在力，所应学处皆往学，示现一切大神通，普诣十方无量土。　　菩萨能于一念顷，觐等众生无数佛，又复于一毛端中，尽摄诸法皆明见。　　世间众生无有量，菩萨悉能分别知，诸佛无量等众生，大心供养咸令尽。　　种种名香上妙华，众宝衣裳及幡盖，分布法界咸充满，发心普供十方佛。　　一毛孔中悉明见，不思议数无量佛，一切毛孔皆如是，普礼一切世间灯。　　举身次第恭敬礼，如是无边诸最胜，亦以言辞普称赞，穷尽未来一切劫。　　一如来所供养具，其数无量等众生，如是供养一如来，一切如来亦复然。　　供养赞叹诸如来，尽彼世间一切劫，世间劫数可终尽，菩萨供养无休懈。　　一切世间种种劫，于尔所劫修诸行，恭敬供养一如来，尽一切劫无厌足。　　如无量劫供一佛，供一切佛皆如是，亦不分别是劫数，于所供养生疲厌。　　法界广大无边际，菩萨观察悉明了，以大莲华遍布中，施等众生无量佛。　　宝华香色皆圆满，清净庄严甚微妙，一切世间无可谕，持以供养人中尊。　　众生数等无量刹，诸妙宝盖满其中，悉以供养一如来，供一切佛皆如是。　　涂香无比最殊胜，一切世间未曾有，以此供养天人师，穷尽众生数等劫。　　末香烧香上妙华，众宝衣服庄严具，如是供养诸最胜，欢喜奉事无厌足。　　等众生数照世灯，念念成就大菩提，亦以无边偈称述，供养人中调御者。　　如众生数佛世尊，皆修无上妙供养，如众生数无量劫，如是赞叹无穷尽。　　如是供养诸佛时，以佛神力皆周遍，悉见十方无量佛，安住普贤菩萨行。　　过去未来及现在，所有一切诸善根，令我常修普贤行，速得安住普贤地。　　一切如来所知见，世间无量诸众生，悉愿具足如普贤，为聪慧者所称赞。　　此是十方诸大士，共所修治回向行，诸佛如来为我说，此回向行最无上。　　十方世界无有余，其中一切诸众生，莫不咸令得开觉，悉使常如普贤行。　　如其回向行布施，亦复坚持于禁戒，精进长时无退怯，忍辱柔和心不动，　　禅定持心常一缘，智慧了境同三昧，去来现在皆通达，世间无有得其边。　　菩萨身心及语业，如是所作皆清净，一切修行无有余，悉与普贤菩萨等。　　譬如法界无分别，戏论染著皆永尽，亦如涅槃无障碍，心常如是离诸取。　　智者所有回向法，诸佛如来已开示，种种善根悉回向，是故能成菩萨道。　　佛子善学此回向，无量行愿悉成满，摄取法界尽无余，是故能成善逝力。　　若欲成就佛所说，菩萨广大殊胜行，宜应善住此回向，是诸佛子号普贤。　　一切众生犹可数，三世心量亦可知，如是普贤诸佛子，功德边际无能测。　　一毛度空可得边，众刹为尘可知数，如是大仙诸佛子，所住行愿无能量。」　　　　大方广佛华严经卷第三十三　　　　大方广佛华严经卷第三十四　　　　　于阗国三藏实叉难陀奉　制译　　　　十地品第二十六之一　　尔时，世尊在他化自在天王宫摩尼宝藏殿，与大菩萨众俱。其诸菩萨皆于阿耨多罗三藐三菩提不退转，悉从他方世界来集；住一切菩萨智所住境，入一切如来智所入处；勤行不息，善能示现种种神通；诸所作事，教化调伏一切众生而不失时；为成菩萨一切大愿，于一切世、一切劫、一切刹，勤修诸行，无暂懈息；具足菩萨福智助道，普益众生而恒不匮；到一切菩萨智慧方便究竟彼岸，示入生死及以涅槃而不废舍；修菩萨行，善入一切菩萨禅定、解脱三昧、三摩钵底、神通明智，诸所施为皆得自在；获一切菩萨自在神力，于一念顷无所动作，悉能往诣一切如来道场众会，为众上首，请佛说法，护持诸佛正法之轮；以广大心供养承事一切诸佛，常勤修习一切菩萨所行事业；其身普现一切世间，其音普及十方法界，心智无碍，普见三世；一切菩萨所有功德悉已修行而得圆满，于不可说劫说不能尽。其名曰：金刚藏菩萨、宝藏菩萨、莲华藏菩萨、德藏菩萨、莲华德藏菩萨、日藏菩萨、苏利耶藏菩萨、无垢月藏菩萨、于一切国土普现庄严藏菩萨、毗卢遮那智藏菩萨、妙德藏菩萨、栴檀德藏菩萨、华德藏菩萨、俱苏摩德藏菩萨、优钵罗德藏菩萨、天德藏菩萨、福德藏菩萨、无碍清净智德藏菩萨、功德藏菩萨、那罗延德藏菩萨、无垢藏菩萨、离垢藏菩萨、种种辩才庄严藏菩萨、大光明网藏菩萨、净威德光明王藏菩萨、金庄严大功德光明王藏菩萨、一切相庄严净德藏菩萨、金刚焰德相庄严藏菩萨、光明焰藏菩萨、星宿王光照藏菩萨、虚空无碍智藏菩萨、妙音无碍藏菩萨、陀罗尼功德持一切众生愿藏菩萨、海庄严藏菩萨、须弥德藏菩萨、净一切功德藏菩萨、如来藏菩萨、佛德藏菩萨、解脱月菩萨……。如是等无数无量、无边无等、不可数、不可称、不可思、不可量、不可说诸菩萨摩诃萨众，金刚藏菩萨而为上首。　　尔时，金刚藏菩萨承佛神力，入菩萨大智慧光明三昧。入是三昧已，即时十方各过十亿佛刹微尘数世界外，各有十亿佛刹微尘数诸佛，同名：金刚藏，而现其前，作如是言：　　「善哉善哉！金刚藏！乃能入是菩萨大智慧光明三昧。善男子！此是十方各十亿佛刹微尘数诸佛共加于汝，以毗卢遮那如来、应、正等觉本愿力故，威神力故，亦是汝胜智力故，欲令汝为一切菩萨说不思议诸佛法光明故。所谓：令入智地故，摄一切善根故，善拣择一切佛法故，广知诸法故，善能说法故，无分别智清净故，一切世法不染故，出世善根清净故，得不思议智境界故，得一切智人智境界故；又令得菩萨十地始终故，如实说菩萨十地差别相故，缘念一切佛法故，修习分别无漏法故，善选择观察大智光明巧庄严故，善入决定智门故，随所住处次第显说无所畏故，得无碍辩才光明故，住大辩才地善决定故，忆念菩萨心不忘失故，成熟一切众生界故，能遍至一切处决定开悟故。善男子！汝当辩说此法门差别善巧法。所谓：承佛神力如来智明所加故，净自善根故，普净法界故，普摄众生故，深入法身、智身故，受一切佛灌顶故，得一切世间最高大身故，超一切世间道故，清净出世善根故，满足一切智智故。」　　尔时，十方诸佛与金刚藏菩萨无能映夺身，与无碍乐说辩，与善分别清净智，与善忆念不忘力，与善决定明了慧，与至一切处开悟智，与成道自在力，与如来无所畏，与一切智人观察分别诸法门辩才智，与一切如来上妙身、语、意具足庄严。何以故？得此三昧法如是故，本愿所起故，善净深心故，善净智轮故，善积集助道故，善修治所作故，念其无量法器故，知其清净信解故，得无错谬总持故，法界智印善印故。　　尔时，十方诸佛各伸右手摩金刚藏菩萨顶。摩顶已，金刚藏菩萨从三昧起，普告一切菩萨众言：「诸佛子！诸菩萨愿善决定，无杂不可见，广大如法界，究竟如虚空，尽未来际遍一切佛刹，救护一切众生，为一切诸佛所护，入过去、未来、现在诸佛智地。佛子！何等为菩萨摩诃萨智地？佛子！菩萨摩诃萨智地有十种，过去、未来、现在诸佛，已说、当说、今说；我亦如是说。何等为十？一者欢喜地，二者离垢地，三者发光地，四者焰慧地，五者难胜地，六者现前地，七者远行地，八者不动地，九者善慧地，十者法云地。佛子！此菩萨十地，三世诸佛已说、当说、今说。佛子！我不见有诸佛国土，其中如来不说此十地者。何以故？此是菩萨摩诃萨向菩提最上道，亦是清净法光明门，所谓：分别演说菩萨诸地。佛子！此处不可思议，所谓诸菩萨随证智。」　　尔时，金刚藏菩萨说此菩萨十地名已，默然而住，不复分别。是时，一切菩萨众闻菩萨十地名，不闻解释，咸生渴仰，作如是念：「何因何缘，金刚藏菩萨唯说菩萨十地名而不解释？」　　解脱月菩萨知诸大众心之所念，以颂问金刚藏菩萨曰：　　「何故净觉人，念智功德具，说诸上妙地，有力不解释？　　一切咸决定，勇猛无怯弱，何故说地名，而不为开演？　　诸地妙义趣，此众皆欲闻，其心无怯弱，愿为分别说！　　众会悉清净，离懈怠严洁，能坚固不动，具功德智慧。　　相视咸恭敬，一切悉专仰，如蜂念好蜜，如渴思甘露。」　　尔时，大智无所畏金刚藏菩萨闻说是已，欲令众会心欢喜故，为诸佛子而说颂言　　菩萨行地事，最上诸佛本，显示分别说，第一希有难。　　微细难可见，离念超心地，出生佛境界，闻者悉迷惑。　　持心如金刚，深信佛胜智，知心地无我，能闻此胜法。　　如空中彩画，如空中风相，牟尼智如是，分别甚难见。　　我念佛智慧，最胜难思议，世间无能受，默然而不说。」　　尔时，解脱月菩萨闻是说已，白金刚藏菩萨言：「佛子！今此众会皆悉已集，善净深心，善洁思念，善修诸行，善集助道，善能亲近百千亿佛，成就无量功德善根，舍离痴惑，无有垢染，深心信解，于佛法中不随他教。善哉佛子！当承佛神力而为演说，此诸菩萨于如是等甚深之处皆能证知。」　　尔时，解脱月菩萨欲重宣其义而说颂曰：　　「愿说最安隐，菩萨无上行，分别于诸地，智净成正觉。　　此众无诸垢，志解悉明洁，承事无量佛，能知此地义。」　　尔时，金刚藏菩萨言：「佛子！虽此众集善净思念，舍离愚痴及以疑惑，于甚深法不随他教；然有其余劣解众生，闻此甚深难思议事，多生疑惑，于长夜中受诸衰恼。我愍此等，是故默然。　　尔时，金刚藏菩萨欲重宣其义而说颂曰：　　「虽此众净广智慧，甚深明利能决择，其心不动如山王，不可倾覆犹大海。　　有行未久解未得，随识而行不随智，闻此生疑堕恶道，我愍是等故不说。」　　尔时，解脱月菩萨重白金刚藏菩萨言：「佛子！愿承佛神力分别说此不思议法，此人当得如来护念而生信受。何以故？说十地时，一切菩萨法应如是，得佛护念。得护念故，于此智地能生勇猛。何以故？此是菩萨最初所行，成就一切诸佛法故。譬如书字、数说，一切皆以字母为本、字母究竟，无有少分离字母者。佛子！一切佛法皆以十地为本，十地究竟修行成就，得一切智。是故，佛子！愿为演说！此人必为如来所护，令其信受。」　　尔时，解脱月菩萨欲重宣其义而说颂曰：　　「善哉佛子愿演说，趣入菩提诸地行！十方一切自在尊，莫不护念智根本。　　此安住智亦究竟，一切佛法所从生，譬如书数字母摄，如是佛法依于地。」　　尔时，诸大菩萨众一时同声向金刚藏菩萨而说颂言：　　「上妙无垢智，无边分别辩，宣畅深美言，第一义相应。　　念持清净行，十力集功德，辩才分别义，说此最胜地。　　定戒集正心，离我慢邪见，此众无疑念，惟愿闻善说！　　如渴思冷水，如饥念美食，如病忆良药，如蜂贪好蜜；　　我等亦如是，愿闻甘露法！　　善哉广大智，愿说入诸地，成十力无碍，善逝一切行！」　　尔时，世尊从眉间出清净光明，名：菩萨力焰明，百千阿僧祇光明以为眷属，普照十方一切世界靡不周遍，三恶道苦皆得休息；又照一切如来众会，显现诸佛不思议力；又照十方一切世界，一切诸佛所加说法菩萨之身；作是事已，于上虚空中成大光明云网台而住。时，十方诸佛悉亦如是，从眉间出清净光明，其光名号、眷属、作业悉同于此，又亦照此娑婆世界佛及大众，并金刚藏菩萨身、师子座已，于上虚空中成大光明云网台。时，光台中，以诸佛威神力故而说颂言：　　「佛无等等如虚空，十力无量胜功德，人间最胜世中上，释师子法加于彼。　　佛子当承诸佛力，开此法王最胜藏，诸地广智胜妙行，以佛威神分别说。　　若为善逝力所加，当得法宝入其心，诸地无垢次第满，亦具如来十种力。　　虽住海水劫火中，堪受此法必得闻，其有生疑不信者，永不得闻如是义。　　应说诸地胜智道，入住展转次修习，从行境界法智生，利益一切众生故。」　　尔时，金刚藏菩萨观察十方，欲令大众增净信故而说颂曰：　　「如来大仙道，微妙难可知，非念离诸念，求见不可得。　　无生亦无灭，性净恒寂然，离垢聪慧人，彼智所行处。　　自性本空寂，无二亦无尽，解脱于诸趣，涅槃平等住。　　非初非中后，非言辞所说，出过于三世，其相如虚空。　　寂灭佛所行，言说莫能及；地行亦如是，难说难可受。　　智起佛境界，非念离心道，非蕴界处门，智知意不及。　　如空中鸟迹，难说难可示；如是十地义，心意不能了。　　慈悲及愿力，出生入地行，次第圆满心，智行非虑境。　　是境界难见，可知不可说，佛力故开演，汝等应敬受。　　如是智入行，亿劫说不尽，我今但略说，真实义无余。　　一心恭敬待，我承佛力说，胜法微妙音，譬谕字相应。　　无量佛神力，咸来入我身，此处难宣示，我今说少分。」　　　　第一地　　「佛子！若有众生深种善根，善修诸行，善集助道，善供养诸佛，善集白净法，为善知识，善摄善清净深心，立广大志，生广大解，慈悲现前，为求佛智故，为得十力故，为得大无畏故，为得佛平等法故，为救一切世间故，为净大慈悲故，为得十力无余智故，为净一切佛刹无障碍故，为一念知一切三世故，为转大法轮无所畏故。佛子！菩萨起如是心，以大悲为首，智慧增上，善巧方便所摄，最上深心所持，如来力无量，善观察分别勇猛力智、力无碍智、现前随顺自然智，能受一切佛法，以智慧教化，广大如法界，究竟如虚空，尽未来际。佛子！菩萨始发如是心，即得超凡夫地，入菩萨位，生如来家，无能说其种族过失，离世间趣，入出世道，得菩萨法，住菩萨处，入三世平等，于如来种中决定当得无上菩提。菩萨住如是法，名：住菩萨欢喜地，以不动相应故。　　「佛子！菩萨住欢喜地，成就多欢喜、多净信、多爱乐、多适悦、多欣庆、多踊跃、多勇猛、多无斗诤、多无恼害、多无嗔恨。佛子！菩萨住此欢喜地，念诸佛故生欢喜，念诸佛法故生欢喜，念诸菩萨故生欢喜，念诸菩萨行故生欢喜，念清净诸波罗蜜故生欢喜，念诸菩萨地殊胜故生欢喜，念菩萨不可坏故生欢喜，念如来教化众生故生欢喜，念能令众生得利益故生欢喜，念入一切如来智方便故生欢喜；复作是念：『我转离一切世间境界故生欢喜，亲近一切佛故生欢喜，远离凡夫地故生欢喜，近智慧地故生欢喜，永断一切恶趣故生欢喜，与一切众生作依止处故生欢喜，见一切如来故生欢喜，生佛境界中故生欢喜，入一切菩萨平等性中故生欢喜，远离一切怖畏毛竖等事故生欢喜。』何以故？此菩萨得欢喜地已，所有怖畏悉得远离，所谓：不活畏、恶名畏、死畏、恶道畏、大众威德畏，如是怖畏皆得永离。何以故？此菩萨离我想故，尚不爱自身，何况资财，是故无有不活畏；不于他所希求供养，唯专给施一切众生，是故无有恶名畏；远离我见，无有我想，是故无有死畏；自知死已，决定不离诸佛菩萨，是故无有恶道畏；我所志乐，一切世间无与等者，何况有胜！是故无有大众威德畏。菩萨如是远离惊怖毛竖等事。　　「佛子！此菩萨以大悲为首，广大志乐无能沮坏，转更勤修一切善根而得成就，所谓：信增上故，多净信故，解清净故，信决定故，发生悲愍故，成就大慈故，心无疲懈故，惭愧庄严故，成就柔和故，敬顺尊重诸佛教法故，日夜修集善根无厌足故，亲近善知识故，常爱乐法故，求多闻无厌足故，如所闻法正观察故，心无依著故，不耽著利养、名闻、恭敬故，不求一切资生之物故，生如宝心无厌足故，求一切智地故，求如来力、无畏、不共佛法故，求诸波罗蜜助道法故，离诸谄诳故，如说能行故，常护实语故，不污如来家故，不舍菩萨戒故，生一切智心如山王不动故，不舍一切世间事成就出世间道故，集助菩提分法无厌足故，常求上上殊胜道故。佛子！菩萨成就如是净治地法，名为：安住菩萨欢喜地。　　「佛子！菩萨住此欢喜地，能成就如是大誓愿、如是大勇猛、如是大作用，所谓：『生广大清净决定解，以一切供养之具，恭敬供养一切诸佛，令无有余；广大如法界，究竟如虚空，尽未来际一切劫数无有休息。』又发大愿：『愿受一切佛法轮，愿摄一切佛菩提，愿护一切诸佛教，愿持一切诸佛法；广大如法界，究竟如虚空，尽未来际一切劫数无有休息。』又发大愿：『愿一切世界佛兴于世，从兜率天宫没、入胎、住胎、初生、出家、成道说法、示现涅槃，皆悉往诣，亲近供养，为众上首，受行正法，于一切处一时而转；广大如法界，究竟如虚空，尽未来际一切劫数无有休息。』又发大愿：『愿一切菩萨行广大无量，不坏不杂，摄诸波罗蜜，净治诸地，总相、别相、同相、异相、成相、坏相，所有菩萨行皆如实说，教化一切，令其受行，心得增长；广大如法界，究竟如虚空，尽未来际一切劫数无有休息。』又发大愿：『愿一切众生界有色、无色、有想、无想、非有想、非无想、卵生、胎生、湿生、化生，三界所系，入于六趣一切生处，名色所摄，如是等类我皆教化，令入佛法，令永断一切世间趣，令安住一切智智道；广大如法界，究竟如虚空，尽未来际一切劫数无有休息。』又发大愿：『愿一切世界广大无量，粗细乱住、倒住、正住，若入、若行、若去，如帝网差别，十方无量种种不同，智皆明了，现前知见；广大如法界，究竟如虚空，尽未来际一切劫数无有休息。』又发大愿：『愿一切国土入一国土，一国土入一切国土，无量佛土普皆清净，光明众具以为庄严，离一切烦恼，成就清净道，无量智慧众生充满其中，普入广大诸佛境界，随众生心而为示现，皆令欢喜；广大如法界，究竟如虚空，尽未来际一切劫数无有休息。』又发大愿：『愿与一切菩萨同一志行，无有怨嫉，集诸善根，一切菩萨平等一缘，常共集会，不相舍离，随意能现种种佛身，任其自心能知一切如来境界威力智慧，得不退如意神通，游行一切世界，现形一切众会，普入一切生处，成就不思议大乘，修菩萨行；广大如法界，究竟如虚空，尽未来际一切劫数无有休息。』又发大愿：『愿乘不退轮行菩萨行，身、语、意业悉不唐捐，若暂见者则必定佛法，暂闻音声则得实智慧，才生净信则永断烦恼，得如大药王树身，得如如意宝身，修行一切菩萨行；广大如法界，究竟如虚空，尽未来际一切劫数无有休息。』又发大愿：『愿于一切世界成阿耨多罗三藐三菩提不离一毛端处，于一切毛端处皆悉示现初生、出家、诣道场、成正觉、转法轮、入涅槃，得佛境界大智慧力，于念念中随一切众生心示现成佛令得寂灭，以一三菩提知一切法界即涅槃相，以一音说法令一切众生心皆欢喜，示入大涅槃而不断菩萨行，示大智慧地安立一切法，以法智通、神足通、幻通自在变化充满一切法界；广大如法界，究竟如虚空，尽未来际一切劫数无有休息。』　　「佛子！菩萨住欢喜地，发如是大誓愿、如是大勇猛、如是大作用，以此十愿门为首，满足百万阿僧祇大愿。佛子！此大愿以十尽句而得成就。何等为十？所谓：众生界尽、世界尽、虚空界尽、法界尽、涅槃界尽、佛出现界尽、如来智界尽、心所缘界尽、佛智所入境界界尽、世间转法转智转界尽。『若众生界尽，我愿乃尽；若世界乃至世间转法转智转界尽，我愿乃尽。而众生界不可尽，乃至世间转法转智转界不可尽故，我此大愿善根无有穷尽。』　　「佛子！菩萨发如是大愿已，则得利益心、柔软心、随顺心、寂静心、调伏心、寂灭心、谦下心、润泽心、不动心、不浊心。成净信者，有信功用：能信如来本行所入，信成就诸波罗蜜，信入诸胜地，信成就力，信具足无所畏，信生长不可坏不共佛法，信不思议佛法，信出生无中边佛境界，信随入如来无量境界，信成就果。举要言之，信一切菩萨行，乃至如来智地说力故。　　「佛子！此菩萨复作是念：『诸佛正法，如是甚深，如是寂静，如是寂灭，如是空，如是无相，如是无愿，如是无染，如是无量，如是广大。而诸凡夫心堕邪见，无明覆翳，立憍慢高幢，入渴爱网中，行谄诳稠林不能自出，心与悭嫉相应不舍，恒造诸趣受生因缘，贪、恚、愚痴积集诸业日夜增长，以忿恨风吹心识火炽然不息，凡所作业皆颠倒相应，欲流、有流、无明流、见流，相续起心意识种子，于三界田中复生苦芽。所谓：名色共生不离，此名色增长，生六处聚落，于中相对生触，触故生受，因受生爱，爱增长故生取，取增长故生有，有生故有生老死忧悲苦恼。如是众生生长苦聚，是中皆空，离我、我所，无知、无觉，无作、无受，如草木石壁，亦如影像；然诸众生不觉不知。』菩萨见诸众生于如是苦聚不得出离，是故即生大悲智慧。复作是念：『此诸众生我应救拔，置于究竟安乐之处。』是故即生大慈光明智。　　「佛子！菩萨摩诃萨随顺如是大悲、大慈，以深重心住初地时，于一切物无所吝惜，求佛大智，修行大舍，凡是所有一切能施。所谓：财谷、仓库、金银、摩尼、真珠、琉璃、珂贝、璧玉、珊瑚等物，珍宝、璎珞、严身之具，象马、车乘、奴婢、人民、城邑、聚落、园林、台观、妻妾、男女、内外眷属及余所有珍玩之具，头目、手足、血肉、骨髓、一切身分皆无所惜，为求诸佛广大智慧。是名：菩萨住于初地大舍成就。　　「佛子！菩萨以此慈、悲、大施心，为欲救护一切众生，转更推求世、出世间诸利益事无疲厌故，即得成就无疲厌心。得无疲厌心已，于一切经论心无怯弱；无怯弱故，即得成就一切经论智。获是智已，善能筹量应作、不应作，于上、中、下一切众生，随应、随力、随其所习，如是而行，是故菩萨得成世智。成世智已，知时知量，以惭愧庄严勤修自利、利他之道，是故成就惭愧庄严，于此行中勤修出离，不退不转，成坚固力。得坚固力已，勤供诸佛，于佛教法能如说行。　　「佛子！菩萨如是成就十种净诸地法，所谓：信、悲、慈、舍、无有疲厌、知诸经论、善解世法、惭愧坚固力、供养诸佛、依教修行。　　「佛子！菩萨住此欢喜地已，以大愿力得见多佛。所谓：见多百佛、多千佛、多百千佛、多亿佛、多百亿佛、多千亿佛、多百千亿佛、多亿那由他佛、多百亿那由他佛、多千亿那由他佛、多百千亿那由他佛。悉以大心、深心，恭敬尊重，承事供养，衣服、饮食、卧具、医药，一切资生悉以奉施，亦以供养一切众僧，以此善根皆悉回向无上菩提。佛子！此菩萨因供养诸佛故，得成就众生法，以前二摄摄取众生，谓布施、爱语；后二摄法，但以信解力故，行未善通达。是菩萨，十波罗蜜中，檀波罗蜜增上；余波罗蜜非不修行，但随力随分。是菩萨随所勤修，供养诸佛，教化众生，皆以修行清净地法，所有善根悉以回向一切智地，转转明净，调柔成就，随意堪用。佛子！譬如金师善巧炼金，数数入火，转转明净，调柔成就，随意堪用。菩萨亦复如是，供养诸佛，教化众生，皆为修行清净地法，所有善根悉以回向一切智地，转转明净，调柔成就，随意堪用。　　「佛子！菩萨摩诃萨住于初地，应从诸佛菩萨善知识所推求请问，于此地中相及得果，无有厌足，为欲成就此地法故；亦应从诸佛菩萨善知识所推求请问，第二地中相及得果，无有厌足，为欲成就彼地法故；亦应如是推求请问，第三、第四、第五、第六、第七、第八、第九、第十地中相及得果，无有厌足，为欲成就彼地法故。是菩萨善知诸地障对治，善知地成坏，善知地相果，善知地得修，善知地法清净，善知地地转行，善知地地处、非处，善知地地殊胜智，善知地地不退转，善知净治一切菩萨地乃至转入如来地。佛子！菩萨如是善知地相，始于初地起行不断，如是乃至入第十地无有断绝；由此诸地智光明故，成于如来智慧光明。佛子！譬如商主善知方便，欲将诸商人往诣大城，未发之时，先问道中功德过失，及住止之处安危可不，然后具道资粮，作所应作。佛子！彼大商主虽未发足，能知道中所有一切安危之事，善以智慧筹量观察，备其所须令无乏少，将诸商众乃至安隐到彼大城，身及众人悉免忧患。佛子！菩萨商主亦复如是，住于初地，善知诸地障对治，乃至善知一切菩萨地清净，转入如来地，然后乃具福智资粮，将一切众生经生死旷野险难之处，安隐得至萨婆若城，身及众生不经患难。是故，菩萨常应匪懈勤修诸地殊胜净业，乃至趣入如来智地。　　「佛子！是名：略说菩萨摩诃萨入菩萨初地门，广说则有无量无边百千阿僧祇差别事。佛子！菩萨摩诃萨住此初地，多作阎浮提王，豪贵自在，常护正法，能以大施摄取众生，善除众生悭贪之垢，常行大施无有穷尽。布施、爱语、利益、同事──如是一切诸所作业，皆不离念佛，不离念法，不离念僧，不离念同行菩萨，不离念菩萨行，不离念诸波罗蜜，不离念诸地，不离念力，不离念无畏，不离念不共佛法，乃至不离念具足一切种、一切智智。复作是念：『我当于一切众生中为首、为胜、为殊胜、为妙、为微妙、为上、为无上、为导、为将、为帅，乃至为一切智智依止者。』是菩萨若欲舍家于佛法中勤行精进，便能舍家、妻子、五欲，依如来教出家学道。既出家已，勤行精进，于一念顷，得百三昧，得见百佛，知百佛神力，能动百佛世界，能过百佛世界，能照百佛世界，能教化百世界众生，能住寿百劫，能知前后际各百劫事，能入百法门，能示现百身，于一一身能示百菩萨以为眷属；若以菩萨殊胜愿力自在示现，过于是数，百劫、千劫、百千劫，乃至百千亿那由他劫不能数知。」　　尔时，金刚藏菩萨欲重宣其义而说颂曰：　　「若人集众善，具足白净法，供养天人尊，随顺慈悲道，　　信解极广大，志乐亦清净，为求佛智慧，发此无上心。　　净一切智力，及以无所畏，成就诸佛法，救摄群生众，　　为得大慈悲，及转胜法轮，严净佛国土，发此最胜心。　　一念知三世，而无有分别，种种时不同，以示于世间。　　略说求诸佛，一切胜功德，发生广大心，量等虚空界。　　悲先慧为主，方便共相应，信解清净心，如来无量力，　　无碍智现前，自悟不由他，具足同如来，发此最胜心。　　佛子始发生，如是妙宝心，则超凡夫位，入佛所行处，　　生在如来家，种族无瑕玷，与佛共平等，决成无上觉。　　才生如是心，即得入初地，志乐不可动，譬如大山王，　　多喜多爱乐，亦复多净信，极大勇猛心，及以庆跃心，　　远离于斗诤，恼害及嗔恚，惭敬而质直，善守护诸根，　　救世无等者，所有众智慧，此处我当得，忆念生欢喜。　　始得入初地，即超五怖畏，不活死恶名，恶趣众威德。　　以不贪著我，及以于我所，是诸佛子等，远离诸怖畏。　　常行大慈愍，恒有信恭敬，惭愧功德备，日夜增善法。　　乐法真实利，不爱受诸欲，思惟所闻法，远离取著行。　　不贪于利养，唯乐佛菩提，一心求佛智，专精无异念。　　修行波罗蜜，远离谄虚诳，如说而修行，安住实语中。　　不污诸佛家，不舍菩萨戒，不乐于世事，常利益世间。　　修善无厌足，转求增胜道，如是好乐法，功德义相应。　　恒起大愿心，愿见于诸佛，护持诸佛法，摄取大仙道。　　常生如是愿，修行最胜行，成熟诸群生，严净佛国土。　　一切诸佛刹，佛子悉充满，平等共一心，所作皆不空；　　一切毛端处，一时成正觉。如是等大愿，无量无边际。　　虚空与众生，法界及涅槃，世间佛出兴，佛智心境界。　　『如来智所入，及以三转尽，彼诸若有尽，我愿方始尽；　　如彼无尽期，我愿亦复然。』如是发大愿，心柔软调顺。　　能信佛功德，观察于众生，知从因缘起，则兴慈念心：　　『如是苦众生，我今应救脱。』　　为是众生故，而行种种施，王位及珍宝，乃至象马车，　　头目与手足，乃至身血肉，一切皆能舍，心得无忧悔。　　求种种经书，其心无厌倦，善解其义趣，能随世所行，　　惭愧自庄严，修行转坚固，供养无量佛，恭敬而尊重。　　如是常修习，日夜无懈倦，善根转明净，如火炼真金。　　菩萨住于此，净修于十地，所作无障碍，具足不断绝。　　譬如大商主，为利诸商众。问知道险易，安隐至大城。　　菩萨住初地，应知亦如是，勇猛无障碍，到于第十地。　　住此初地中，作大功德王，以法化众生，慈心无损害。　　统领阎浮地，化行靡不及，皆令住大舍，成就佛智慧。　　欲求最胜道，舍己国王位，能于佛教中，勇猛勤修习，　　则得百三昧，及见百诸佛，震动百世界，光照行亦尔，　　化百土众生，入于百法门，能知百劫事，示现于百身，　　及现百菩萨，以为其眷属；若自在愿力，过是数无量。　　我于地义中，略述其少分，若欲广分别，亿劫不能尽。　　菩萨最胜道，利益诸群生，如是初地法，我今已说竟。」　　　　大方广佛华严经卷第三十四　　　　大方广佛华严经卷第三十五　　　　　于阗国三藏实叉难陀奉　制译　　　　十地品第二十六之二　　　　第二地　　诸菩萨闻此，最胜微妙地，其心尽清净，一切皆欢喜。　　皆从于座起，踊住虚空中，普散上妙华，同时共称赞：　　「善哉金刚藏！大智无畏者！善说于此地，菩萨所行法。」　　解脱月菩萨，知众心清净，乐闻第二地，所有诸行相，　　即请金刚藏：「大慧愿演说，佛子皆乐闻，所住第二地！」　　尔时，金刚藏菩萨告解脱月菩萨言：　　「佛子！菩萨摩诃萨已修初地，欲入第二地，当起十种深心。何等为十？所谓：正直心、柔软心、堪能心、调伏心、寂静心、纯善心、不杂心、无顾恋心、广心、大心。菩萨以此十心，得入第二离垢地。　　「佛子！菩萨住离垢地，性自远离一切杀生，不畜刀杖，不怀怨恨，有惭有愧，仁恕具足，于一切众生有命之者，常生利益慈念之心；是菩萨尚不恶心恼诸众生，何况于他起众生想，故以重意而行杀害！性不偷盗，菩萨于自资财，常知止足，于他慈恕，不欲侵损；若物属他，起他物想，终不于此而生盗心，乃至草叶不与不取，何况其余资生之具！性不邪淫，菩萨于自妻知足，不求他妻，于他妻妾、他所护女、亲族媒定及为法所护，尚不生于贪染之心，何况从事！况于非道！性不妄语，菩萨常作实语、真语、时语，乃至梦中亦不忍作覆藏之语，无心欲作，何况故犯！性不两舌，菩萨于诸众生无离间心、无恼害心，不将此语为破彼故而向彼说，不将彼语为破此故而向此说，未破者不令破，已破者不增长，不喜离间，不乐离间，不作离间语，不说离间语，若实、若不实。性不恶口，所谓：毒害语、粗犷语、苦他语、令他嗔恨语、现前语、不现前语、鄙恶语、庸贱语、不可乐闻语、闻者不悦语、嗔忿语、如火烧心语、怨结语、热恼语、不可爱语、不可乐语、能坏自身他身语，如是等语皆悉舍离，常作润泽语、柔软语、悦意语、可乐闻语、闻者喜悦语、善入人心语、风雅典则语、多人爱乐语、多人悦乐语、身心踊悦语。性不绮语，菩萨常乐思审语、时语、实语、义语、法语、顺道理语、巧调伏语、随时筹量决定语，是菩萨乃至戏笑尚恒思审，何况故出散乱之言！性不贪欲，菩萨于他财物、他所资用，不生贪心，不愿不求。性离嗔恚，菩萨于一切众生恒起慈心、利益心、哀愍心、欢喜心、和润心、摄受心，永舍嗔恨、怨害、热恼，常思顺行，仁慈祐益。又离邪见，菩萨住于正道，不行占卜，不取恶戒，心见正直，无诳无谄，于佛、法、僧起决定信。　　「佛子！菩萨摩诃萨如是护持十善业道，常无间断，复作是念：『一切众生堕恶趣者，莫不皆以十不善业；是故我当自修正行，亦劝于他，令修正行。何以故？若自不能修行正行，令他修者，无有是处。』　　「佛子！此菩萨摩诃萨复作是念：『十不善业道，是地狱、畜生、饿鬼受生因；十善业道，是人、天乃至有顶处受生因。又此上品十善业道，以智慧修习，心狭劣故，怖三界故，阙大悲故，从他闻声而解了故，成声闻乘。又此上品十善业道，修治清净，不从他教，自觉悟故，大悲方便不具足故，悟解甚深因缘法故，成独觉乘。又此上品十善业道，修治清净，心广无量故，具足悲愍故，方便所摄故，发生大愿故，不舍众生故，希求诸佛大智故，净治菩萨诸地故，净修一切诸度故，成菩萨广大行。又此上品十善业道，一切种清净故，乃至证十力、四无畏故，一切佛法皆得成就。是故我今等行十善，应令一切具足清净；如是方便，菩萨当学。』　　「佛子！此菩萨摩诃萨又作是念：『十不善业道，上者地狱因，中者畜生因，下者饿鬼因。于中，杀生之罪能令众生堕于地狱、畜生、饿鬼；若生人中，得二种果报，一者短命，二者多病。偷盗之罪亦令众生堕三恶道；若生人中，得二种果报，一者贫穷，二者共财不得自在。邪淫之罪亦令众生堕三恶道；若生人中，得二种果报，一者妻不贞良，二者不得随意眷属。妄语之罪亦令众生堕三恶道；若生人中，得二种果报，一者多被诽谤，二者为他所诳。两舌之罪亦令众生堕三恶道；若生人中，得二种果报，一者眷属乖离，二者亲族毙恶。恶口之罪亦令众生堕三恶道；若生人中，得二种果报，一者常闻恶声，二者言多诤讼。绮语之罪亦令众生堕三恶道；若生人中，得二种果报，一者言无人受，二者语不明了。贪欲之罪亦令众生堕三恶道；若生人中，得二种果报，一者心不知足，二者多欲无厌。嗔恚之罪亦令众生堕三恶道；若生人中，得二种果报，一者常被他人求其长短，二者恒被于他之所恼害。邪见之罪亦令众生堕三恶道；若生人中，得二种果报，一者生邪见家，二者其心谄曲。』佛子！十不善业道能生此等无量无边众大苦聚，是故菩萨作如是念：『我当远离十不善道，以十善道为法园苑，爱乐安住，自住其中，亦劝他人令住其中。』　　「佛子！此菩萨摩诃萨复于一切众生生利益心、安乐心、慈心、悲心、怜愍心、摄受心、守护心、自己心、师心、大师心，作是念言：『众生可愍，堕于邪见、恶慧、恶欲、恶道稠林。我应令彼住于正见，行真实道。』又作是念：『一切众生分别彼我，互相破坏，斗诤嗔恨，炽然不息。我当令彼住于无上大慈之中。』又作是念：『一切众生贪取无厌，唯求财利，邪命自活。我当令彼住于清净身、语、意业正命法中。』又作是念：『一切众生常随三毒，种种烦恼因之炽然，不解志求出要方便。我当令彼除灭一切烦恼大火，安置清凉涅槃之处。』又作是念：『一切众生为愚痴重闇，妄见厚膜之所覆故，入阴翳稠林，失智慧光明，行旷野险道，起诸恶见。我当令彼得无障碍清净智眼，知一切法如实相，不随他教。』又作是念：『一切众生在于生死险道之中，将堕地狱、畜生、饿鬼，入恶见网中，为愚痴稠林所迷，随逐邪道，行颠倒行。譬如盲人无有导师，非出要道谓为出要，入魔境界，恶贼所摄，随顺魔心，远离佛意。我当拔出如是险难，令住无畏一切智城。』又作是念：『一切众生为大瀑水波浪所没，入欲流、有流、无明流、见流，生死洄澓，爱河漂转，湍驰奔激，不暇观察；为欲觉、恚觉、害觉随逐不舍，身见罗刹于中执取，将其永入爱欲稠林；于所贪爱深生染著，住我慢原阜，安六处聚落；无善救者，无能度者。我当于彼起大悲心，以诸善根而为救济，令无灾患，离染寂静，住于一切智慧宝洲。』又作是念：『一切众生处世牢狱，多诸苦恼，常怀爱憎，自生忧怖，贪欲重械之所系缚，无明稠林以为覆障，于三界内莫能自出。我当令彼永离三有，住无障碍大涅槃中。』又作是念：『一切众生执著于我，于诸蕴窟宅不求出离，依六处空聚，起四颠倒行，为四大毒蛇之所侵恼，五蕴怨贼之所杀害，受无量苦。我当令彼住于最胜无所著处，所谓：灭一切障碍无上涅槃。』又作是念：『一切众生其心狭劣，不行最上一切智道，虽欲出离，但乐声闻、辟支佛乘。我当令住广大佛法、广大智慧。』佛子！菩萨如是护持于戒，善能增长慈悲之心。　　「佛子！菩萨住此离垢地，以愿力故，得见多佛。所谓：见多百佛、多千佛、多百千佛、多亿佛、多百亿佛、多千亿佛、多百千亿佛，如是乃至见多百千亿那由他佛。于诸佛所，以广大心、深心，恭敬尊重，承事供养，衣服、饮食、卧具、医药，一切资生悉以奉施，亦以供养一切众僧，以此善根回向阿耨多罗三藐三菩提。于诸佛所，以尊重心，复更受行十善道法，随其所受，乃至菩提，终不忘失。是菩萨于无量百千亿那由他劫，远离悭嫉破戒垢故，布施、持戒清净满足。譬如真金置矾石中，如法炼已，离一切垢，转复明净。菩萨住此离垢地，亦复如是，于无量百千亿那由他劫，远离悭嫉破戒垢故，布施、持戒清净满足。佛子！此菩萨，四摄法中，爱语偏多；十波罗蜜中，持戒偏多；余非不行，但随力随分。　　「佛子！是名：略说菩萨摩诃萨第二离垢地。菩萨住此地，多作转轮圣王，为大法主，具足七宝，有自在力，能除一切众生悭贪破戒垢，以善方便令其安住十善道中；为大施主，周给无尽。布施、爱语、利行、同事──如是一切诸所作业，皆不离念佛，不离念法，不离念僧，乃至不离念具足一切种、一切智智。又作是念：『我当于一切众生中为首、为胜、为殊胜、为妙、为微妙、为上、为无上，乃至为一切智智依止者。』是菩萨若欲舍家于佛法中勤行精进，便能舍家、妻子、五欲。既出家已，勤行精进，于一念顷，得千三昧，得见千佛，知千佛神力，能动千世界，乃至能示现千身，于一一身能示现千菩萨以为眷属；若以菩萨殊胜愿力自在示现，过于是数，百劫、千劫乃至百千亿那由他劫不能数知。」　　尔时，金刚藏菩萨欲重宣其义而说颂曰：　　「质直柔软及堪能，调伏寂静与纯善，速出生死广大意，以此十心入二地。　　住此成就戒功德，远离杀生不恼害，亦离偷盗及邪淫，妄恶乖离无义语。　　不贪财物常慈愍，正道直心无谄伪，离险舍慢极调柔，依教而行不放逸。　　地狱畜生受众苦，饿鬼烧然出猛焰，一切皆由罪所致，我当离彼住实法。　　人中随意得受生，乃至顶天禅定乐，独觉声闻佛乘道，皆因十善而成就。　　如是思惟不放逸，自持净戒教他护，复见群生受众苦，转更增益大悲心。　　凡愚邪智不正解，常怀忿恨多诤讼，贪求境界无足期，我应令彼除三毒。　　愚痴大暗所缠覆，入大险道邪见网，生死笼槛怨所拘，我应令彼摧魔贼。　　四流漂荡心没溺，三界焚烧苦无量，计蕴为宅我在中，为欲度彼勤行道。　　设求出离心下劣，舍于最上佛智慧，我欲令彼住大乘，发勤精进无厌足。　　菩萨住此集功德，见无量佛咸供养，亿劫修治善更明，如以好药炼真金。　　佛子住此作轮王，普化众生行十善，所有善法皆修习，为成十力救于世。　　欲舍王位及财宝，即弃居家依佛教，勇猛精勤一念中，获千三昧见千佛。　　所有种种神通力，此地菩萨皆能现，愿力所作复过此，无量自在度群生。　　一切世间利益者，所修菩萨最胜行，如是第二地功德，为诸佛子已开演。」　　　　第三地　　佛子得闻此地行，菩萨境界难思议，靡不恭敬心欢喜，散华空中为供养，　　赞言：「善哉大山王，慈心愍念诸众生，善说智者律仪法，第二地中之行相。　　是诸菩萨微妙行，真实无异无差别，为欲利益诸群生，如是演说最清净。　　一切人天供养者，愿为演说第三地，与法相应诸智业，如其境界希具阐！　　大仙所有施戒法，忍辱精进禅智慧，及以方便慈悲道，佛清净行愿皆说！」　　时，解脱月复请言：「无畏大士金刚藏，愿说趣入第三地，柔和心者诸功德！」　　尔时，金刚藏菩萨告解脱月菩萨言：　　「佛子！菩萨摩诃萨已净第二地，欲入第三地，当起十种深心。何等为十？所谓：清净心、安住心、厌舍心、离贪心、不退心、坚固心、明盛心、勇猛心、广心、大心。菩萨以是十心，得入第三地。　　「佛子！菩萨摩诃萨住第三地已，观一切有为法如实相。所谓：无常、苦、不净、不安隐，败坏、不久住，刹那生灭，非从前际生，非向后际去，非于现在住。又观此法无救、无依，与忧、与悲，苦恼同住，爱憎所系，愁戚转多，无有停积，贪、恚、痴火炽然不息，众患所缠，日夜增长，如幻不实。见如是已，于一切有为倍增厌离，趣佛智慧，见佛智慧不可思议、无等无量、难得无杂、无恼无忧，至无畏城，不复退还，能救无量苦难众生。菩萨如是见如来智慧无量利益，见一切有为无量过患，则于一切众生生十种哀愍心。何等为十？所谓：见诸众生孤独无依，生哀愍心；见诸众生贫穷困乏，生哀愍心；见诸众生三毒火然，生哀愍心；见诸众生诸有牢狱之所禁闭，生哀愍心；见诸众生烦恼稠林恒所覆障，生哀愍心；见诸众生不善观察，生哀愍心；见诸众生无善法欲，生哀愍心；见诸众生失诸佛法，生哀愍心；见诸众生随生死流，生哀愍心；见诸众生失解脱方便，生哀愍心。是为十。菩萨如是见众生界无量苦恼，发大精进，作是念言：『此等众生，我应救，我应脱，我应净，我应度；应著善处，应令安住，应令欢喜，应令知见，应令调伏，应令涅槃。』菩萨如是厌离一切有为，如是愍念一切众生，知一切智智有胜利益，欲依如来智慧救度众生，作是思惟：『此诸众生堕在烦恼大苦之中，以何方便而能拔济，令住究竟涅槃之乐？』便作是念：『欲度众生令住涅槃，不离无障碍解脱智；无障碍解脱智，不离一切法如实觉；一切法如实觉，不离无行无生行慧光；无行无生行慧光，不离禅善巧决定观察智；禅善巧决定观察智，不离善巧多闻。』菩萨如是观察了知已，倍于正法勤求修习，日夜唯愿闻法、喜法、乐法、依法、随法、解法、顺法、到法、住法、行法。菩萨如是勤求佛法，所有珍财皆无吝惜，不见有物难得可重，但于能说佛法之人生难遭想。是故，菩萨于内外财，为求佛法悉能舍施。无有恭敬而不能行，无有憍慢而不能舍，无有承事而不能作，无有勤苦而不能受。若闻一句未曾闻法，生大欢喜，胜得三千大千世界满中珍宝；若闻一偈未闻正法，生大欢喜，胜得转轮圣王位；若得一偈未曾闻法，能净菩萨行，胜得帝释梵王位住无量百千劫。若有人言：『我有一句佛所说法，能净菩萨行。汝今若能入大火坑，受极大苦，当以相与。』菩萨尔时作如是念：『我以一句佛所说法，净菩萨行故，假使三千大千世界大火满中，尚欲从于梵天之上投身而下，亲自受取，况小火坑而不能入！然我今者为求佛法，应受一切地狱众苦，何况人中诸小苦恼！』菩萨如是发勤精进求于佛法，如其所闻观察修行。此菩萨得闻法已，摄心安住，于空闲处作是思惟：『如说修行乃得佛法，非但口言而可清净。』　　「佛子！是菩萨住此发光地时，即离欲恶不善法，有觉有观，离生喜乐，住初禅；灭觉观，内净一心，无觉无观，定生喜乐，住第二禅；离喜住舍，有念正知，身受乐，诸圣所说能舍有念受乐，住第三禅；断乐先除，苦喜忧灭，不苦不乐，舍念清净，住第四禅；超一切色想，灭有对想，不念种种想，入无边虚空，住虚空无边处；超一切虚空无边处，入无边识，住识无边处；超一切识无边处，入无少所有，住无所有处；超一切无所有处，住非有想非无想处。但随顺法故，行而无所乐著。　　「佛子！此菩萨心随于慈，广大无量不二，无怨无对，无障无恼，遍至一切处，尽法界、虚空界，遍一切世间；住悲、喜、舍亦复如是。　　「佛子！此菩萨得无量神通力，能动大地；以一身为多身，多身为一身，或隐或显；石壁山障，所往无碍，犹如虚空；于虚空中跏趺而去，同于飞鸟；入地如水，履水如地；身出烟焰，如大火聚；复雨于水，犹如大云；日月在空，有大威力，而能以手扪摸摩触；其身自在，乃至梵世。此菩萨天耳清净过于人耳，悉闻人、天若近若远所有音声，乃至蚊蚋、虻蝇等声亦悉能闻。此菩萨以他心智，如实而知他众生心。所谓：有贪心，如实知有贪心；离贪心，如实知离贪心；有嗔心、离嗔心，有痴心、离痴心，有烦恼心、无烦恼心，小心、广心，大心、无量心，略心、非略心，散心、非散心，定心、非定心，解脱心、非解脱心，有上心、无上心，杂染心、非杂染心，广心、非广心，皆如实知。菩萨如是以他心智知众生心。此菩萨念知无量宿命差别，所谓：『念知一生，念知二生、三生、四生，乃至十生、二十、三十，乃至百生、无量百生、无量千生、无量百千生，成劫、坏劫、成坏劫、无量成坏劫，我曾在某处，如是名，如是姓，如是种族，如是饮食，如是寿命，如是久住，如是苦乐。我于彼死，生于某处，从某处死，生于此处，如是形状，如是相貌，如是言音。』如是过去无量差别，皆能忆念。此菩萨天眼清净过于人眼，见诸众生生时、死时、好色、恶色，善趣、恶趣，随业而去。若彼众生成就身恶行，成就语恶行，成就意恶行，诽谤贤圣；具足邪见及邪见业因缘，身坏命终，必堕恶趣，生地狱中。若彼众生成就身善行，成就语善行，成就意善行，不谤贤圣，具足正见；正见业因缘，身坏命终，必生善趣诸天之中。菩萨天眼皆如实知。此菩萨于诸禅三昧、三摩钵底能入能出，然不随其力受生，但随能满菩提分处，以意愿力而生其中。　　「佛子！是菩萨住此发光地，以愿力故，得见多佛。所谓：见多百佛，见多千佛，见多百千佛，乃至见多百千亿那由他佛。悉以广大心、深心，恭敬尊重，承事供养，衣服、饮食、卧具、汤药，一切资生悉以奉施，亦以供养一切众僧，以此善根回向阿耨多罗三藐三菩提。于其佛所，恭敬听法，闻已受持，随力修行。此菩萨观一切法，不生不灭，因缘而有；见缚先灭，一切欲缚、色缚、有缚、无明缚皆转微薄；于无量百千亿那由他劫不积集故，邪贪、邪嗔及以邪痴，悉得除断，所有善根转更明净。佛子！譬如真金善巧炼治，秤两不减，转更明净。菩萨亦复如是，住此发光地，不积集故，邪贪、邪嗔及以邪痴，皆得除断，所有善根转更明净。此菩萨忍辱心、柔和心、谐顺心、悦美心、不嗔心、不动心、不浊心、无高下心、不望报心、报恩心、不谄心、不诳心、无譣诐心皆转清净。此菩萨于四摄中，利行偏多；十波罗蜜中，忍波罗蜜偏多；余非不修，但随力随分。　　「佛子！是名菩萨第三发光地。菩萨住此地，多作三十三天王，能以方便，令诸众生舍离贪欲。布施、爱语、利行、同事──，如是一切诸所作业，皆不离念佛，不离念法，不离念僧，乃至不离念具足一切种、一切智智。复作是念：『我当于一切众生中为首、为胜、为殊胜、为妙、为微妙、为上、为无上，乃至为一切智智依止者。』若勤行精进，于一念顷，得百千三昧，得见百千佛，知百千佛神力，能动百千佛世界，乃至示现百千身，一一身百千菩萨以为眷属；若以菩萨殊胜愿力自在示现，过于此数，百劫、千劫乃至百千亿那由他劫不能数知。』」　　尔时，金刚藏菩萨欲重宣其义而说颂曰：　　「清净安住明盛心，厌离无贪无害心，坚固勇猛广大心，智者以此入三地。　　菩萨住此发光地，观诸行法苦无常，不净败坏速归灭，无坚无住无来往。　　观诸有为如重病，忧悲苦恼惑所缠，三毒猛火恒炽然，无始时来不休息。　　厌离三有不贪著，专求佛智无异念，难测难思无等伦，无量无边无逼恼。　　见佛智已愍众生，孤独无依无救护，三毒炽然常困乏，住诸有狱恒受苦，　　烦恼缠覆盲无目，志乐下劣丧法宝，随顺生死怖涅槃，我应救彼勤精进。　　将求智慧益众生，思何方便令解脱？不离如来无碍智，彼复无生慧所起。　　心念此慧从闻得，如是思惟自勤励，日夜听习无间然，唯以正法为尊重。　　国城财贝诸珍宝，妻子眷属及王位，菩萨为法起敬心，如是一切皆能舍。　　头目耳鼻舌牙齿，手足骨髓心血肉，此等皆舍未为难，但以闻法为最难。　　设有人来语菩萨：『孰能投身大火聚，我当与汝佛法宝！』闻已投之无怯惧。　　假使火满三千界，身从梵世而投入，为求法故不为难，况复人间诸小苦！　　从初发意至得佛，其间所有阿鼻苦，为闻法故皆能受，何况人中诸苦事！　　闻已如理正思惟，获得四禅无色定，四等五通次第起，不随其力而受生。　　菩萨住此见多佛，供养听闻心决定，断诸邪惑转清净，如炼真金体无减。　　住此多作忉利王，化导无量诸天众，令舍贪心住善道，一向专求佛功德。　　佛子住此勤精进，百千三昧皆具足，见百千佛相严身，若以愿力复过是。　　一切众生普利益，彼诸菩萨最上行，如是所有第三地，我依其义已解释。」　　　　大方广佛华严经卷第三十五          
