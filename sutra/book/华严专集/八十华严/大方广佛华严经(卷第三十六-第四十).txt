　　　　大方广佛华严经卷第三十六　　　　　于阗国三藏实叉难陀奉　制译　　　　十地品第二十六之三　　　　第四地　　佛子闻此广大行，可乐深妙殊胜地，心皆踊悦大欢喜，普散众华供养佛。　　演说如是妙法时，大地海水皆震动，一切天女咸欢喜，悉吐妙音同赞叹。　　自在天王大欣庆，雨摩尼宝供养佛，赞言：「佛为我出兴，演说第一功德行。　　如是智者诸地义，于百千劫甚难得，我今忽然而得闻，菩萨胜行妙法音。　　愿更演说聪慧者，后地决定无余道，利益一切诸天人，此诸佛子皆乐闻！」　　勇猛大心解脱月，请金刚藏言：「佛子！从此转入第四地，所有行相愿宣说！」　　尔时，金刚藏菩萨告解脱月菩萨言：　　「佛子！菩萨摩诃萨第三地善清净已，欲入第四焰慧地，当修行十法明门。何等为十？所谓观察众生界、观察法界、观察世界、观察虚空界、观察识界、观察欲界、观察色界、观察无色界、观察广心信解界、观察大心信解界。菩萨以此十法明门，得入第四焰慧地。　　「佛子！菩萨住此焰慧地，则能以十种智成熟法故，得彼内法，生如来家。何等为十？所谓：深心不退故；于三宝中生净信，毕竟不坏故；观诸行生灭故；观诸法自性无生故；观世间成坏故；观因业有生故；观生死涅槃故；观众生国土业故；观前际后际故；观无所有尽故。是为十。佛子！菩萨住此第四地，观内身循身观，勤勇念知，除世间贪忧；观外身循身观，勤勇念知，除世间贪忧；观内外身循身观，勤勇念知，除世间贪忧；如是，观内受、外受、内外受循受观，观内心、外心、内外心循心观，观内法、外法、内外法循法观，勤勇念知，除世间贪忧。复次，此菩萨未生诸恶不善法为不生故，欲生勤精进发心正断；已生诸恶不善法为断故，欲生勤精进发心正断；未生诸善法为生故，欲生勤精进发心正行；已生诸善法为住不失故，修令增广故，欲生勤精进发心正行。复次，此菩萨修行欲定断行，成就神足，依止厌，依止离，依止灭，回向于舍；修行精进定、心定、观定断行，成就神足，依止厌，依止离，依止灭，回向于舍。复次，此菩萨修行信根，依止厌，依止离，依止灭，回向于舍；修行精进根、念根、定根、慧根，依止厌，依止离，依止灭，回向于舍。复次，此菩萨修行信力，依止厌，依止离，依止灭，回向于舍；修行精进力、念力、定力、慧力，依止厌，依止离，依止灭，回向于舍。复次，此菩萨修行念觉分，依止厌，依止离，依止灭，回向于舍；修行择法觉分、精进觉分、喜觉分、猗觉分、定觉分、舍觉分，依止厌，依止离，依止灭，回向于舍。复次，此菩萨修行正见，依止厌，依止离，依止灭，回向于舍；修行正思惟、正语、正业、正命、正精进、正念、正定，依止厌，依止离，依止灭，回向于舍。菩萨修行如是功德，为不舍一切众生故，本愿所持故，大悲为首故，大慈成就故，思念一切智智故，成就庄严佛土故，成就如来力、无所畏、不共佛法、相好音声悉具足故，求于上上殊胜道故，随顺所闻甚深佛解脱故，思惟大智善巧方便故。　　「佛子！菩萨住此焰慧地，所有身见为首，我、人、众生、寿命、蕴、界、处所起执著，出没思惟；观察治故，我所故，财物故，著处故，于如是等一切皆离。此菩萨若见业是如来所诃、烦恼所染，皆悉舍离；若见业是顺菩萨道、如来所赞，皆悉修行。　　「佛子！此菩萨随所起方便慧，修习于道及助道分，如是而得润泽心、柔软心、调顺心、利益安乐心、无杂染心、求上上胜法心、求殊胜智慧心、救一切世间心、恭敬尊德无违教命心、随所闻法皆善修行心。此菩萨知恩、知报恩，心极和善，同住安乐，质直柔软，无稠林行，无有我慢，善受教诲，得说者意。此菩萨如是忍成就，如是调柔成就，如是寂灭成就，如是忍、调柔、寂灭成就；净治后地业，作意修行时，得不休息精进、不杂染精进、不退转精进、广大精进、无边精进、炽然精进、无等等精进、无能坏精进、成熟一切众生精进、善分别道非道精进。是菩萨心界清净，深心不失，悟解明利，善根增长，离世垢浊，断诸疑惑，明断具足，喜乐充满，佛亲护念，无量志乐皆悉成就。　　「佛子！菩萨住此焰慧地，以愿力故，得见多佛。所谓：见多百佛，见多千佛，见多百千佛，乃至见多百千亿那由他佛。皆恭敬尊重，承事供养，衣服、卧具、饮食、汤药，一切资生悉以奉施，亦以供养一切众僧，以此善根皆悉回向阿耨多罗三藐三菩提。于彼佛所，恭敬听法，闻已受持，具足修行。复于彼诸佛法中出家修道，又更修治深心信解，经无量百千亿那由他劫，令诸善根转复明净。佛子！譬如金师炼治真金作庄严具，余所有金皆不能及；菩萨摩诃萨亦复如是，住于此地所有善根，下地善根所不能及。如摩尼宝清净光轮能放光明，非诸余宝之所能及，风雨等缘悉不能坏；菩萨摩诃萨亦复如是，住于此地，下地菩萨所不能及，众魔烦恼悉不能坏。此菩萨于四摄中，同事偏多；十波罗蜜中，精进偏多；余非不修，但随力随分。　　「佛子！是名：略说菩萨摩诃萨第四焰慧地。菩萨住此地，多作须夜摩天王，以善方便能除众生身见等惑，令住正见。布施、爱语、利行、同事──如是一切诸所作业，皆不离念佛，不离念法，不离念僧，乃至不离念具足一切种、一切智智。复作是念：『我当于一切众生中为首、为胜、为殊胜、为妙、为微妙、为上、为无上，乃至为一切智智依止者。』是菩萨若发勤精进，于一念顷，得入亿数三昧，得见亿数佛，得知亿数佛神力，能动亿数世界，乃至能示现亿数身，一一身亿数菩萨以为眷属；若以菩萨殊胜愿力自在示现，过于此数，百劫、千劫乃至百千亿那由他劫不能数知。」　　尔时，金刚藏菩萨欲重宣其义而说颂言：　　「菩萨已净第三地，次观众生世法界，空界识界及三界，心解悉了能趣入。　　始登焰地增势力，生如来家永不退，于佛法僧信不坏，观法无常无有起。　　观世成坏业有生，生死涅槃刹等业，观前后际亦观尽，如是修行生佛家。　　得是法已增慈愍，转更勤修四念处，身受心法内外观，世间贪爱皆除遣。　　菩萨修治四勤行，恶法除灭善增长，神足根力悉善修，七觉八道亦如是。　　为度众生修彼行，本愿所护慈悲首，求一切智及佛土，亦念如来十种力，　　四无所畏不共法，殊特相好深美音；亦求妙道解脱处，及大方便修行彼。　　身见为首六十二，我及我所无量种，蕴界处等诸取著，此四地中一切离。　　如来所诃烦恼行，以无义利皆除断；智者修行清净业，为度众生无不作。　　菩萨勤修不懈怠，即得十心皆具足，专求佛道无厌倦，志期受职度众生。　　恭敬尊德修行法，知恩易诲无愠暴，舍慢离谄心调柔，转更精勤不退转。　　菩萨住此焰慧地，其心清净永不失，悟解决定善增长，疑网垢浊悉皆离。　　此地菩萨人中胜，供那由他无量佛，听闻正法亦出家，不可沮坏如真金。　　菩萨住此具功德，以智方便修行道，不为众魔心退转，譬如妙宝无能坏。　　住此多作焰天王，于法自在众所尊，普化群生除恶见，专求佛智修善业。　　菩萨勤加精进力，获三昧等皆亿数；若以愿智力所为，过于此数无能知。　　如是菩萨第四地，所行清净微妙道，功德义智共相应，我为佛子已宣说。」　　　　第五地　　菩萨闻此胜地行，于法解悟心欢喜，空中雨华赞叹言：「善哉大士金刚藏！」　　自在天王与天众，闻法踊跃住虚空，普放种种妙光云，供养如来喜充遍。　　天诸采女奏天乐，亦以言辞歌赞佛，悉以菩萨威神故，于彼声中发是言：　　「佛愿久远今乃满，佛道久远今乃得，释迦文佛至天宫，利天人者久乃见。　　大海久远今始动，佛光久远今乃放，众生久远始安乐，大悲音声久乃闻。　　功德彼岸皆已到，憍慢黑闇皆已灭，最极清净如虚空，不染世法犹莲华。　　大牟尼尊现于世，譬如须弥出巨海，供养能尽一切苦，供养必得诸佛智；　　此应供处供无等，是故欢心供养佛。」　　如是无量诸天女，发此言辞称赞已，一切恭敬喜充满，瞻仰如来默然住。　　是时大士解脱月，复请无畏金刚藏：「第五地中诸行相，唯愿佛子为宣说！」　　尔时，金刚藏菩萨告解脱月菩萨言：　　「佛子！菩萨摩诃萨第四地所行道善圆满已，欲入第五难胜地，当以十种平等清净心趣入。何等为十？所谓：于过去佛法平等清净心、未来佛法平等清净心、现在佛法平等清净心、戒平等清净心、心平等清净心、除见疑悔平等清净心、道非道智平等清净心、修行智见平等清净心、于一切菩提分法上上观察平等清净心、教化一切众生平等清净心。菩萨摩诃萨以此十种平等清净心，得入菩萨第五地。　　「佛子！菩萨摩诃萨住此第五地已，以善修菩提分法故，善净深心故，复转求上胜道故，随顺真如故，愿力所持故，于一切众生慈愍不舍故，积集福智助道故，精勤修习不息故，出生善巧方便故，观察照明上上地故，受如来护念故，念智力所持故，得不退转心。　　「佛子！此菩萨摩诃萨如实知此是苦圣谛、此是苦集圣谛、此是苦灭圣谛、此是苦灭道圣谛，善知俗谛，善知第一义谛，善知相谛，善知差别谛，善知成立谛，善知事谛，善知生谛，善知尽无生谛，善知入道智谛，善知一切菩萨地次第成就谛，乃至善知如来智成就谛。此菩萨随众生心乐令欢喜故，知俗谛；通达一实相故，知第一义谛；觉法自相、共相故，知相谛；了诸法分位差别故，知差别谛；善分别蕴、界、处故，知成立谛；觉身心苦恼故，知事谛；觉诸趣生相续故，知生谛；一切热恼毕竟灭故，知尽无生智谛；出生无二故，知入道智谛；正觉一切行相故，善知一切菩萨地次第相续成就，乃至如来智成就谛。以信解智力知，非以究竟智力知。　　「佛子！此菩萨摩诃萨得如是诸谛智已，如实知一切有为法虚妄、诈伪、诳惑愚夫。菩萨尔时，于诸众生转增大悲，生大慈光明。佛子！此菩萨摩诃萨得如是智力，不舍一切众生，常求佛智，如实观一切有为行前际、后际。知从前际无明、有、爱，故生生死流转，于诸蕴宅不能动出，增长苦聚；无我、无寿者、无养育者、无更数取后趣身者，离我、我所。如前际，后际亦如是，皆无所有。虚妄、贪著，断尽出离；若有若无，皆如实知。佛子！此菩萨摩诃萨复作是念：『此诸凡夫愚痴无智，甚为可愍。有无数身已灭、今灭、当灭，如是尽灭，不能于身而生厌想，转更增长机关苦事，随生死流不能还返，于诸蕴宅不求出离，不知忧畏四大毒蛇，不能拔出诸慢见箭，不能息灭贪、恚、痴火，不能破坏无明黑暗，不能干竭爱欲大海，不求十力大圣导师；入魔意稠林，于生死海中，为觉观波涛之所漂溺。』佛子！此菩萨摩诃萨复作是念：『此诸众生受如是苦，孤穷困迫，无救无依，无洲无舍，无导无目，无明覆翳，黑暗缠裹。我今为彼一切众生，修行福智助道之法，独一发心，不求伴侣；以是功德，令诸众生毕竟清净，乃至获得如来十力、无碍智慧。』佛子！此菩萨摩诃萨以如是智慧观察所修善根，皆为救护一切众生，利益一切众生，安乐一切众生，哀愍一切众生，成就一切众生，解脱一切众生，摄受一切众生；令一切众生离诸苦恼，令一切众生普得清净，令一切众生悉皆调伏，令一切众生入般涅槃。　　「佛子！菩萨摩诃萨住此第五难胜地，名为：念者，不忘诸法故；名为：智者，能善决了故；名为：有趣者，知经意趣，次第连合故；名为：惭愧者，自护、护他故；名为：坚固者，不舍戒行故；名为：觉者，能观是处、非处故；名为：随智者，不随于他故；名为：随慧者，善知义、非义句差别故；名为：神通者，善修禅定故；名为：方便善巧者，能随世行故；名为：无厌足者，善集福德故；名为：不休息者，常求智慧故；名为：不疲倦者，集大慈悲故；名为：为他勤修者，欲令一切众生入涅槃故；名为：勤求不懈者，求如来力、无畏、不共法故；名为：发意能行者，成就庄严佛土故；名为：勤修种种善业者，能具足相好故；名为：常勤修习者，求庄严佛身、语、意故；名为：大尊重恭敬法者，于一切菩萨法师处如教而行故；名为：心无障碍者，以大方便常行世间故；名为：日夜远离余心者，常乐教化一切众生故。　　「佛子！菩萨摩诃萨如是勤修行时，以布施教化众生，以爱语、利行、同事教化众生，示现色身教化众生，演说诸法教化众生，开示菩萨行教化众生，显示如来大威力教化众生，示生死过患教化众生，称赞如来智慧利益教化众生，现大神通力教化众生，以种种方便行教化众生。佛子！此菩萨摩诃萨能如是勤方便教化众生，心恒相续，趣佛智慧；所作善根，无有退转，常勤修学殊胜行法。　　「佛子！此菩萨摩诃萨为利益众生故，世间技艺靡不该习。所谓：文字、算数、图书、印玺；地、水、火、风，种种诸论，咸所通达；又善方药，疗治诸病──颠狂、干消、鬼魅、蛊毒，悉能除断；文笔、赞咏、歌舞、妓乐、戏笑、谈说，悉善其事；国城、村邑、宫宅、园苑、泉流、陂池、草树、花药，凡所布列，咸得其宜；金银、摩尼、真珠、琉璃、螺贝、璧玉、珊瑚等藏，悉知其处，出以示人；日月星宿、鸟鸣地震、夜梦吉凶，身相休咎，咸善观察，一无错谬；持戒入禅，神通无量，四无色等及余一切世间之事，但于众生不为损恼，为利益故咸悉开示，渐令安住无上佛法。　　「佛子！菩萨住是难胜地，以愿力故，得见多佛。所谓：见多百佛，见多千佛，见多百千佛，乃至见多百千亿那由他佛。悉恭敬尊重，承事供养，衣服、饮食、卧具、汤药，一切资生悉以奉施，亦以供养一切众僧，以此善根回向阿耨多罗三藐三菩提。于诸佛所，恭敬听法，闻已受持，随力修行。复于彼诸佛法中而得出家；既出家已，又更闻法，得陀罗尼，为闻持法师。住此地中，经于百劫，经于千劫，乃至无量百千亿那由他劫，所有善根转更明净。佛子！譬如真金，以砗磲磨莹，转更明净；此地菩萨所有善根亦复如是，以方便慧思惟观察，转更明净。佛子！菩萨住此难胜地，以方便智成就功德，下地善根所不能及。佛子！如日月星宿、宫殿光明，风力所持，不可沮坏，亦非余风所能倾动；此地菩萨所有善根亦复如是，以方便智随逐观察，不可沮坏，亦非一切声闻、独觉世间善根所能倾动。此菩萨，十波罗蜜中，禅波罗蜜偏多；余非不修，但随力随分。　　「佛子！是名：略说菩萨摩诃萨第五难胜地。菩萨住此地，多作兜率陀天王，于诸众生所作自在，摧伏一切外道邪见，能令众生住实谛中。布施、爱语、利行、同事──如是一切诸所作业，皆不离念佛，不离念法，不离念僧，乃至不离念具足一切种、一切智智。复作是念：『我当于众生中为首、为胜、为殊胜、为妙、为微妙、为上、为无上，乃至为一切智智依止者。』此菩萨若发勤精进，于一念顷，得千亿三昧，见千亿佛，知千亿佛神力，能动千亿佛世界，乃至示现千亿身，一一身示千亿菩萨以为眷属；若以菩萨殊胜愿力自在示现，过于此数，百劫、千劫乃至百千亿那由他劫不能数知。」　　尔时，金刚藏菩萨欲重宣其义而说颂曰；　　「菩萨四地已清净，思惟三世佛平等，戒心除疑道非道，如是观察入五地。　　念处为弓根利箭，正勤为马神足车，五力坚铠破怨敌，勇健不退入五地。　　惭愧为衣觉分鬘，净戒为香禅涂香，智慧方便妙庄严，入总持林三昧苑。　　如意为足正念颈，慈悲为眼智慧牙，人中师子无我吼，破烦恼怨入五地。　　菩萨住此第五地，转修胜上清净道，志求佛法不退转，思念慈悲无厌倦。　　积集福智胜功德，精勤方便观上地，佛力所加具念慧，了知四谛皆如实。　　善知世谛胜义谛，相谛差别成立谛，事谛生尽及道谛，乃至如来无碍谛。　　如是观谛虽微妙，未得无碍胜解脱，以此能生大功德，是故超过世智慧。　　既观谛已知有为，体性虚伪无坚实，得佛慈愍光明分，为利众生求佛智。　　观诸有为先后际，无明黑闇爱缠缚，流转迟回苦聚中，无我无人无寿命。　　爱取为因受来苦，欲求边际不可得，迷妄漂流无返期，此等可愍我应度。　　蕴宅界蛇诸见箭，心火猛炽痴闇重，爱河漂转不暇观，苦海沦胥阙明导。　　如是知已勤精进，所作皆为度众生，名为有念有慧者，乃至觉解方便者。　　习行福智无厌足，恭敬多闻不疲倦，国土相好皆庄严，如是一切为众生。　　为欲教化诸世间，善知书数印等法，亦复善解诸方药，疗治众病悉令愈。　　文词歌舞皆巧妙，宫宅园池悉安隐，宝藏非一咸示人，利益无量众生故。　　日月星宿地震动，乃至身相亦观察，四禅无色及神通，为益世间皆显示。　　智者住此难胜地，供那由佛亦听法，如以妙宝磨真金，所有善根转明净。　　譬如星宿在虚空，风力所持无损动，亦如莲华不著水，如是大士行于世。　　住此多作兜率王，能摧异道诸邪见，所修诸善为佛智，愿得十力救众生。　　彼复修行大精进，即时供养千亿佛，得定动刹亦复然，愿力所作过于是。　　如是第五难胜地，人中最上真实道，我以种种方便力，为诸佛子宣说竟。」　　　　大方广佛华严经卷第三十六　　　　大方广佛华严经卷第三十七　　　　　于阗国三藏实叉难陀奉　制译　　　　十地品第二十六之四　　　　第六地　　菩萨既闻诸胜行，其心欢喜雨妙华，放净光明散宝珠，供养如来称善说。　　百千天众皆欣庆，共在空中散众宝，华鬘璎珞及幢幡，宝盖涂香咸供佛。　　自在天王并眷属，心生欢喜住空中，散宝成云持供养，赞言：「佛子快宣说！」　　无量天女空中住，共以乐音歌赞佛，音中悉作如是言：「佛语能除烦恼病。　　法性本寂无诸相，犹如虚空不分别，超诸取著绝言道，真实平等常清净。　　若能通达诸法性，于有于无心不动。为欲救世勤修行，此佛口生真佛子。　　不取众相而行施，本绝诸恶坚持戒，解法无害常堪忍，知法性离具精进，　　已尽烦恼入诸禅，善达性空分别法，具足智力能博济，灭除众恶称大士。」　　如是妙音千万种，赞已默然瞻仰佛。　　解脱月语金刚藏：「以何行相入后地？」　　尔时，金刚藏菩萨告解脱月菩萨言：　　「佛子！菩萨摩诃萨已具足第五地，欲入第六现前地，当观察十平等法。何等为十？所谓：一切法无相故平等，无体故平等，无生故平等，无灭故平等，本来清净故平等，无戏论故平等，无取舍故平等，寂静故平等，如幻、如梦、如影、如响、如水中月、如镜中像、如焰、如化故平等，有、无不二故平等。菩萨如是观一切法自性清净，随顺无违，得入第六现前地，得明利随顺忍，未得无生法忍。　　「佛子！此菩萨摩诃萨如是观已，复以大悲为首、大悲增上、大悲满足，观世间生灭，作是念：『世间受生皆由著我，若离此著，则无生处。』复作是念：『凡夫无智，执著于我，常求有、无，不正思惟，起于妄行，行于邪道；罪行、福行、不动行，积集增长，于诸行中植心种子，有漏有取，复起后有生及老死。所谓：业为田，识为种，无明闇覆，爱水为润，我慢溉灌，见网增长，生名色芽，名色增长生五根，诸根相对生触，触对生受，受后希求生爱，爱增长生取，取增长生有；有生已，于诸趣中起五蕴身名；生，生已衰变为老，终殁为死。于老死时，生诸热恼；因热恼故，忧愁悲叹，众苦皆集。此因缘故，集无有集者，任运而灭亦无灭者。』菩萨如是随顺观察缘起之相。佛子！此菩萨摩诃萨复作是念：『于第一义谛不了故名：无明，所作业果是行，行依止初心是识，与识共生四取蕴为名色，名色增长为六处，根、境、识三事和合是触，触共生有受，于受染著是爱，爱增长是取，取所起有漏业为有，从业起蕴为生，蕴熟为老，蕴坏为死；死时离别，愚迷贪恋，心胸烦闷为愁，涕泗咨嗟为叹，在五根为苦，在意地为忧，忧苦转多为恼。如是但有苦树增长，无我、无我所，无作、无受者。』复作是念：『若有作者，则有作事；若无作者，亦无作事，第一义中俱不可得。』佛子！此菩萨摩诃萨复作是念：『三界所有，唯是一心。如来于此分别演说十二有支，皆依一心，如是而立。何以故？随事贪欲与心共生，心是识，事是行，于行迷惑是无明，与无明及心共生是名色，名色增长是六处，六处三分合为触，触共生是受，受无厌足是爱，爱摄不舍是取，彼诸有支生是有，有所起名：生，生熟为老，老坏为死。』　　「佛子！此中无明有二种业，一令众生迷于所缘，二与行作生起因。行亦有二种业，一能生未来报，二与识作生起因。识亦有二种业，一令诸有相续，二与名色作生起因。名色亦有二种业，一互相助成，二与六处作生起因。六处亦有二种业，一各取自境界，二与触作生起因。触亦有二种业，一能触所缘，二与受作生起因。受亦有二种业，一能领受爱憎等事，二与爱作生起因。爱亦有二种业，一染著可爱事，二与取作生起因。取亦有二种业，一令诸烦恼相续，二与有作生起因。有亦有二种业，一能令于余趣中生，二与生作生起因。生亦有二种业，一能起诸蕴，二与老作生起因。老亦有二种业，一令诸根变异，二与死作生起因。死亦有二种业，一能坏诸行，二不觉知故相续不绝。　　「佛子！此中无明缘行，乃至生缘老死者，由无明乃至生为缘，令行乃至老死不断，助成故。无明灭则行灭，乃至生灭则老死灭者，由无明乃至生不为缘，令诸行乃至老死断灭，不助成故。佛子！此中无明、爱、取不断是烦恼道，行、有不断是业道，余分不断是苦道；前后际分别灭三道断，如是三道离我、我所，但有生灭，犹如束芦。复次，无明缘行者，是观过去；识乃至受，是观现在；爱乃至有，是观未来。于是以后，展转相续。无明灭行灭者，是观待断。复次，十二有支名为三苦，此中无明、行乃至六处是行苦，触、受是苦苦，余是坏苦；无明灭行灭者，是三苦断。复次，无明缘行者，无明因缘能生诸行；无明灭行灭者，以无无明，诸行亦无，余亦如是。又无明缘行者，是生系缚；无明灭行灭者，是灭系缚。余亦如是。又无明缘行者，是随顺无所有观；无明灭行灭者，是随顺尽灭观。余亦如是。　　「佛子！菩萨摩诃萨如是十种逆顺观诸缘起。所谓：有支相续故，一心所摄故，自业差别故，不相舍离故，三道不断故，观过去、现在、未来故，三苦聚集故，因缘生灭故，生灭系缚故，无所有、尽观故：佛子，菩萨摩诃萨以如是十种相观诸缘起，知无我、无人、无寿命、自性空、无作者、无受者，即得空解脱门现在前。观诸有支皆自性灭，毕竟解脱，无有少法相生，即时得无相解脱门现在前。如是入空、无相已，无有愿求，唯除大悲为首，教化众生，即时得无愿解脱门现在前。菩萨如是修三解脱门，离彼、我想，离作者、受者想，离有、无想。　　「佛子！此菩萨摩诃萨大悲转增，精勤修习，为未满菩提分法令圆满故，作是念：『一切有为，有和合则转，无和合则不转；缘集则转，缘不集则不转。我如是知有为法多诸过患，当断此和合因缘；然为成就众生故，亦不毕竟灭于诸行。』佛子！菩萨如是观察有为多诸过患，无有自性，不生不灭，而恒起大悲，不舍众生，即得般若波罗蜜现前，名：无障碍智光明。成就如是智光明已，虽修习菩提分因缘而不住有为中，虽观有为法自性寂灭亦不住寂灭中，以菩提分法未圆满故。　　「佛子！菩萨住此现前地，得入空三昧、自性空三昧、第一义空三昧、第一空三昧、大空三昧、合空三昧、起空三昧、如实不分别空三昧、不舍离空三昧、离不离空三昧。此菩萨得如是十空三昧门为首，百千空三昧皆悉现前；如是十无相、十无愿三昧门为首，百千无相、无愿三昧门皆悉现前。佛子！菩萨住此现前地，复更修习满足不可坏心、决定心、纯善心、甚深心、不退转心、不休息心、广大心、无边心、求智心、方便慧相应心，皆悉圆满。佛子！菩萨以此心顺佛菩提，不惧异论，入诸智地，离二乘道，趣于佛智，诸烦恼魔无能沮坏，住于菩萨智慧光明，于空、无相、无愿法中皆善修习，方便智慧恒共相应，菩提分法常行不舍。佛子！菩萨住此现前地中，得般若波罗蜜行增上，得第三明利顺忍，以于诸法如实相随顺无违故。　　「佛子！菩萨住此现前地已，以愿力故，得见多佛。所谓：见多百佛，乃至见多百千亿那由他佛。悉以广大心、深心，供养恭敬，尊重赞叹，衣服、饮食、卧具、汤药，一切资生悉以奉施，亦以供养一切众僧，以此善根回向阿耨多罗三藐三菩提。于诸佛所，恭敬听法，闻已受持，得如实三昧智慧光明，随顺修行，忆持不舍。又得诸佛甚深法藏，经于百劫，经于千劫，乃至无量百千亿那由他劫，所有善根转更明净。譬如真金，以毗琉璃宝数数磨莹，转更明净；此地菩萨所有善根亦复如是，以方便慧，随逐观察，转更明净，转复寂灭，无能映蔽。譬如月光，照众生身，令得清凉，四种风轮所不能坏；此地菩萨所有善根亦复如是，能灭无量百千亿那由他众生烦恼炽火，四种魔道所不能坏。此菩萨，十波罗蜜中，般若波罗蜜偏多；余非不修，但随力随分。　　「佛子！是名：略说菩萨摩诃萨第六现前地。菩萨住此地，多作善化天王，所作自在，一切声闻所有问难无能退屈，能令众生除灭我慢、深入缘起。布施、爱语、利行、同事──如是一切诸所作业，皆不离念佛，乃至不离念具足一切种、一切智智。复作是念：「我当于一切众生中为首、为胜，乃至为一切智智依止者。」此菩萨若勤行精进，于一念顷，得百千亿三昧，乃至示现百千亿菩萨以为眷属；若以愿力自在示现，过于此数，乃至百千亿那由他劫不能数知。」　　尔时，金刚藏菩萨欲重宣其义而说颂曰：　　「菩萨圆满五地已，观法无相亦无性，无生无灭本清净，无有戏论无取舍，　　体相寂灭如幻等，有无不二离分别，随顺法性如是观，此智得成入六地。　　明利顺忍智具足，观察世间生灭相，以痴闇力世间生，若灭痴闇世无有。　　观诸因缘实义空，不坏假名和合用，无作无受无思念，诸行如云遍兴起。　　不知真谛名无明，所作思业愚痴果，识起共生是名色，如是乃至众苦聚。　　了达三界依心有，十二因缘亦复然，生死皆由心所作，心若灭者生死尽。　　无明所作有二种，缘中不了为行因，如是乃至老终殁，从此苦生无有尽。　　无明为缘不可断，彼缘若尽悉皆灭，愚痴爱取烦恼支，行有是业余皆苦。　　痴至六处是行苦，触受增长是苦苦，所余有支是坏苦，若见无我三苦灭。　　无明与行为过去，识至于受现在转，爱取有生未来苦，观待若断边际尽。　　无明为缘是生缚，于缘得离缚乃尽，从因生果离则断，观察于此知性空。　　随顺无明起诸有，若不随顺诸有断，此有彼有无亦然，十种思惟心离著。　　有支相续一心摄，自业不离及三道，三际三苦因缘生，系缚起灭顺无尽。　　如是普观缘起行，无作无受无真实，如幻如梦如光影，亦如愚夫逐阳焰。　　如是观察入于空，知缘性离得无相，了其虚妄无所愿，唯除慈愍为众生。　　大士修行解脱门，转益大悲求佛法，知诸有为和合作，志乐决定勤行道。　　空三昧门具百千，无相无愿亦复然，般若顺忍皆增上，解脱智慧得成满。　　复以深心多供佛，于佛教中修习道，得佛法藏增善根，如金琉璃所磨莹。　　如月清凉被众物，四风来触无能坏；此地菩萨超魔道，亦息群生烦恼热。　　此地多作善化王，化导众生除我慢，所作皆求一切智，悉已超胜声闻道。　　此地菩萨勤精进，获诸三昧百千亿，亦见若干无量佛，譬如盛夏空中日。　　甚深微妙难见知，声闻独觉无能了，如是菩萨第六地，我为佛子已宣说。」　　　　第七地　　是时天众心欢喜，散宝成云在空住，普发种种妙音声，告于最胜清净者：　　「了达胜义智自在，成就功德百千亿，人中莲华无所著，为利群生演深行。」　　自在天王在空中，放大光明照佛身，亦散最上妙香云，普供除忧烦恼者。　　尔时天众皆欢喜，悉发美音同赞述：「我等闻斯地功德，则为已获大善利。」　　天女是时心庆悦，竞奏乐音千万种，悉以如来神力故，音中共作如是言：　　「威仪寂静最无比，能调难调世应供，已超一切诸世间，而行于世阐妙道。　　虽现种种无量身，知身一一无所有，巧以言辞说诸法，不取文字音声相。　　往诣百千诸国土，以诸上供供养佛，智慧自在无所著，不生于我佛国想。　　虽勤教化诸众生，而无彼己一切心；虽已修成广大善，而于善法不生著。　　以见一切诸世间，贪恚痴火常炽然，于诸想念悉皆离，发起大悲精进力。」　　一切诸天及天女，种种供养称赞已，悉共同时默然住，瞻仰人尊愿闻法。　　时解脱月复请言：「此诸大众心清净，第七地中诸行相，唯愿佛子为宣说！」　　尔时，金刚藏菩萨告解脱月菩萨言：　　「佛子！菩萨摩诃萨具足第六地行已，欲入第七远行地，当修十种方便慧起殊胜道。何等为十？所谓：虽善修空、无相、无愿三昧，而慈悲不舍众生，虽得诸佛平等法，而乐常供养佛；虽入观空智门，而勤集福德；虽远离三界，而庄严三界；虽毕竟寂灭诸烦恼焰，而能为一切众生起灭贪、嗔、痴烦恼焰；虽知诸法如幻、如梦、如影、如响、如焰、如化、如水中月、如镜中像、自性无二，而随心作业无量差别；虽知一切国土犹如虚空，而能以清净妙行庄严佛土；虽知诸佛法身本性无身，而以相好庄严其身；虽知诸佛音声性空寂灭不可言说，而能随一切众生出种种差别清净音声；虽随诸佛了知三世唯是一念，而随众生意解分别，以种种相、种种时、种种劫数而修诸行。菩萨以如是十种方便慧起殊胜行，从第六地入第七地；入已，此行常现在前，名为：住第七远行地。　　「佛子！菩萨摩诃萨住此第七地已，入无量众生界，入无量诸佛教化众生业，入无量世界网，入无量诸佛清净国土，入无量种种差别法，入无量诸佛现觉智，入无量劫数，入无量诸佛觉了三世智，入无量众生差别信解，入无量诸佛示现种种名色身，入无量众生欲乐诸根差别，入无量诸佛语言音声令众生欢喜，入无量众生种种心行，入无量诸佛了知广大智，入无量声闻乘信解，入无量诸佛说智道令信解，入无量辟支佛所成就，入无量诸佛说甚深智慧门令趣入，入无量诸菩萨方便行，入无量诸佛所说大乘集成事令菩萨得入。此菩萨作是念：『如是无量如来境界，乃至于百千亿那由他劫不能得知，我悉应以无功用无分别心成就圆满。』　　「佛子！此菩萨以深智慧如是观察，常勤修习方便慧起殊胜道，安住不动，无有一念休息废舍；行、住、坐、卧乃至睡梦，未曾暂与盖障相应，常不舍于如是想念。此菩萨于念念中，常能具足十波罗蜜。何以故？念念皆以大悲为首，修行佛法，向佛智故。所有善根，为求佛智，施与众生，是名：檀那波罗蜜；能灭一切诸烦恼热，是名：尸罗波罗蜜；慈悲为首，不损众生，是名：羼提波罗蜜；求胜善法，无有厌足，是名：毗梨耶波罗蜜；一切智道常现在前，未尝散乱，是名：禅那波罗蜜；能忍诸法无生无灭，是名：般若波罗蜜；能出生无量智，是名：方便波罗蜜；能求上上胜智，是名：愿波罗蜜；一切异论及诸魔众无能沮坏，是名：力波罗蜜；如实了知一切法，是名：智波罗蜜。佛子！此十波罗蜜，菩萨于念念中皆得具足；如是，四摄、四持、三十七品、三解脱门，略说乃至一切菩提分法，于念念中皆悉圆满。」　　尔时，解脱月菩萨问金刚藏菩萨言：「佛子！菩萨但于此第七地中满足一切菩提分法，为诸地中亦能满足？」　　金刚藏菩萨言：「佛子！菩萨于十地中皆能满足菩提分法，然第七地最为殊胜。何以故？此第七地功用行满，得入智慧自在行故。佛子！菩萨于初地中，缘一切佛法愿求故，满足菩提分法；第二地离心垢故，第三地愿转增长得法光明故，第四地入道故，第五地顺世所作故，第六地入甚深法门故，第七地起一切佛法故，皆亦满足菩提分法。何以故？菩萨从初地乃至第七地，成就智功用分。以此力故，从第八地乃至第十地，无功用行皆悉成就。佛子！譬如有二世界，一处杂染，一处纯净，是二中间难可得过，唯除菩萨有大方便神通愿力。佛子！菩萨诸地亦复如是，有杂染行，有清净行，是二中间难可得过，唯除菩萨有大愿力方便智慧乃能得过。」　　解脱月菩萨言：「佛子！此七地菩萨，为是染行？为是净行？」　　金刚藏菩萨言：　　「佛子！从初地至七地，所行诸行皆舍离烦恼业，以回向无上菩提故，分得平等道故，然未名为超烦恼行。佛子！譬如转轮圣王乘天象宝游四天下，知有贫穷困苦之人，而不为彼众患所染，然未名为超过人位；若舍王身，生于梵世，乘天宫殿，见千世界，游千世界，示现梵天光明威德，尔乃名为超过人位。佛子！菩萨亦复如是，始从初地至于七地，乘波罗蜜乘游行世间，知诸世间烦恼过患，以乘正道故，不为烦恼过失所染，然未名为超烦恼行；若舍一切有功用行，从第七地入第八地，乘菩萨清净乘游行世间，知烦恼过失不为所染，尔乃名为超烦恼行，以得一切尽超过故。佛子！此第七地菩萨尽超过多贪等诸烦恼众住此地，不名有烦恼者，不名无烦恼者。何以故？一切烦恼不现行故，不名有者；求如来智心未满故，不名无者。　　「佛子！菩萨住此第七地，以深净心，成就身业，成就语业，成就意业。所有一切不善业道──如来所诃，皆已舍离；一切善业──如来所赞，常善修行。世间所有经书、技术，如五地中说，皆自然而行，不假功用。此菩萨于三千大千世界中为大明师，唯除如来及八地已上其余菩萨，深心妙行无与等者，诸禅三昧、三摩钵底、神通解脱皆得现前。然是修成，非如八地报得成就。此地菩萨于念念中具足修习方便智力及一切菩提分法，转胜圆满。　　「佛子！菩萨住此地，入菩萨善观择三昧、善择义三昧、最胜慧三昧、分别义藏三昧、如实分别义三昧、善住坚固根三昧、智慧神通门三昧、法界业三昧、如来胜利三昧、种种义藏生死涅槃门三昧，入如是等具足大智神通门百万三昧，净治此地。是菩萨得此三昧，善治净方便慧故，大悲力故，超过二乘地，得观察智慧地。佛子！菩萨住此地，善净无量身业无相行，善净无量语业无相行，善净无量意业无相行故，得无生法忍光明。」　　解脱月菩萨言：「佛子！菩萨从初地来所有无量身、语、意业，岂不超过二乘耶？」　　金刚藏菩萨言：「佛子！彼悉超过，然但以愿求诸佛法故，非是自智观察之力；今第七地自智力故，一切二乘所不能及。譬如王子，生在王家，王后所生，具足王相，生已即胜一切臣众，但以王力，非是自力；若身长大，艺业悉成，乃以自力超过一切。菩萨摩诃萨亦复如是，初发心时，以志求大法故，超过一切声闻、独觉；今住此地，以自所行智慧力故，出过一切二乘之上。佛子！菩萨住此第七地，得甚深远离无行、常行身语意业，勤求上道而不舍离，是故菩萨虽行实际而不作证。」　　解脱月菩萨言：「佛子！菩萨从何地来，能入灭定？」　　金刚藏菩萨言：　　「佛子！菩萨从第六地来，能入灭定。今住此地，能念念入，亦念念起，而不作证。故此菩萨名为：成就不可思议身、语、意业，行于实际而不作证。譬如有人乘船入海，以善巧力不遭水难；此地菩萨亦复如是，乘波罗蜜船行实际海，以愿力故而不证灭。　　「佛子！此菩萨得如是三昧智力，以大方便，虽示现生死，而恒住涅槃；虽眷属围绕，而常乐远离；虽以愿力三界受生，而不为世法所染；虽常寂灭，以方便力而还炽然，虽然不烧；虽随顺佛智，而示入声闻、辟支佛地；虽得佛境界藏，而示住魔境界；虽超魔道，而现行魔法；虽示同外道行，而不舍佛法；虽示随顺一切世间，而常行一切出世间法；所有一切庄严之事，出过一切天、龙、夜叉、乾闼婆、阿修罗、迦楼罗、紧那罗、摩睺罗伽、人及非人、帝释、梵王、四天王等之所有者，而不舍离乐法之心。　　「佛子！菩萨成就如是智慧，住远行地，以愿力故，得见多佛。所谓：见多百佛，乃至见多百千亿那由他佛。于彼佛所，以广大心、增胜心，供养恭敬，尊重赞叹，衣服、饮食、卧具、医药，一切资生悉以奉施，亦以供养一切众僧，以此善根回向阿耨多罗三藐三菩提。复于佛所恭敬听法，闻已受持，获如实三昧智慧光明，随顺修行。于诸佛所护持正法，常为如来之所赞喜，一切二乘所有问难无能退屈，利益众生，法忍清净。如是经无量百千亿那由他劫，所有善根转更增胜。譬如真金，以众妙宝间错庄严，转更增胜，倍益光明，余庄严具所不能及；菩萨住此第七地所有善根亦复如是，以方便慧力转更明净，非是二乘之所能及。佛子！譬如日光，星月等光无能及者，阎浮提地所有泥潦悉能干竭；此远行地菩萨亦复如是，一切二乘无有能及，悉能干竭一切众生诸惑泥潦。此菩萨，十波罗蜜中，方便波罗蜜偏多；余非不修，但随力随分。　　「佛子！是名：略说菩萨摩诃萨第七远行地。菩萨住此地，多作自在天王，善为众生说证智法，令其证入。布施、爱语、利行、同事──如是一切诸所作业，皆不离念佛，乃至不离念具足一切种、一切智智。复作是念：『我当于一切众生中为首、为胜，乃至为一切智智依止者。』此菩萨若发勤精进，于一念顷，得百千亿那由他三昧，乃至示现百千亿那由他菩萨以为眷属；若以菩萨殊胜愿力自在示现，过于此数，乃至百千亿那由他劫不能数知。」　　尔时，金刚藏菩萨欲重宣此义而说颂曰：　　「第一义智三昧道，六地修行心满足，即时成就方便慧，菩萨以此入七地。　　虽明三脱起慈悲，虽等如来勤供佛，虽观于空集福德，菩萨以此升七地。　　远离三界而庄严，灭除惑火而起焰，知法无二勤作业，了刹皆空乐严土，　　解身不动具诸相，达声性离善开演，入于一念事各别，智者以此升七地。　　观察此法得明了，广为群迷兴利益，入众生界无有边，佛教化业亦无量。　　国土诸法与劫数，解欲心行悉能入，说三乘法亦无限，如是教化诸群生。　　菩萨勤求最胜道，动息不舍方便慧，一一回向佛菩提，念念成就波罗蜜。　　发心回向是布施，灭惑为戒不害忍，求善无厌斯进策，于道不动即修禅，　　忍受无生名般若，回向方便希求愿，无能摧力善了智，如是一切皆成满。　　初地攀缘功德满，二地离垢三诤息，四地入道五顺行，第六无生智光照，　　七住菩提功德满，种种大愿皆具足，以是能令八地中，一切所作咸清净。　　此地难过智乃超，譬如世界二中间，亦如圣王无染著，然未名为总超度。　　若住第八智地中，尔乃逾于心境界，如梵观世超人位，如莲处水无染著。　　此地虽超诸惑众，不名有惑非无惑，以无烦恼于中行，而求佛智心未足。　　世间所有众技艺，经书词论普明了，禅定三昧及神通，如是修行悉成就。　　菩萨修成七住道，超过一切二乘行，初地愿故此由智，譬如王子力具足。　　成就甚深仍进道，心心寂灭不取证；譬如乘船入海中，在水不为水所溺。　　方便慧行功德具，一切世间无能了，供养多佛心益明，如以妙宝庄严金。　　此地菩萨智最明，如日舒光竭爱水，又作自在天中主，化导群生修正智。　　若以勇猛精勤力，获多三昧见多佛，百千亿数那由他，愿力自在复过是。　　此是菩萨远行地，方便智慧清净道，一切世间天及人，声闻独觉无能知。」　　　　大方广佛华严经卷第三十七　　　　大方广佛华严经卷第三十八　　　　　于阗国三藏实叉难陀奉　制译　　　　十地品第二十六之五　　　　第八地　　是时天王及天众，闻此胜行皆欢喜，为欲供养于如来，及以无央大菩萨，　　雨妙华幡及幢盖，香鬘璎珞与宝衣，无量无边千万种，悉以摩尼作严饰。　　天女同时奏天乐，普发种种妙音声，供养于佛并佛子，共作是言而赞叹：　　「一切见者两足尊，哀愍众生现神力，令此种种诸天乐，普发妙音咸得闻。　　于一毛端百千亿，那由他国微尘数，如是无量诸如来，于中安住说妙法。　　一毛孔内无量刹，各有四洲及大海，须弥铁围亦复然，悉见在中无迫隘。　　一毛端处有六趣，三种恶道及人天，诸龙神众阿修罗，各随自业受果报。　　于彼一切刹土中，悉有如来演妙音，随顺一切众生心，为转最上净法轮。　　刹中种种众生身，身中复有种种刹，人天诸趣各各异，佛悉知已为说法。　　大刹随念变为小，小刹随念亦变大，如是神通无有量，世间共说不能尽。」　　普发此等妙音声，称赞如来功德已，众会欢喜默然住，一心瞻仰欲听说。　　时解脱月复请言：「今此众会皆寂静，愿说随次之所入，第八地中诸行相！」　　尔时，金刚藏菩萨告解脱月菩萨言：　　「佛子！菩萨摩诃萨于七地中，善修习方便慧，善清净诸道，善集助道法。大愿力所摄，如来力所加，自善力所持，常念如来力、无所畏、不共佛法，善清净深心思觉，能成就福德智慧，大慈大悲不舍众生，入无量智道，入一切法，本来无生、无起、无相、无成、无坏、无尽、无转、无性为性，初、中、后际皆悉平等，无分别如如智之所入处，离一切心、意、识分别想，无所取著犹如虚空，入一切法如虚空性，是名：得无生法忍。　　「佛子！菩萨成就此忍，即时得入第八不动地，为深行菩萨难可知无差别，离一切相、一切想、一切执著，无量无边，一切声闻、辟支佛所不能及，离诸諠诤，寂灭现前。譬如比丘，具足神通，得心自在，次第乃至入灭尽定，一切动心、忆想分别悉皆止息。此菩萨摩诃萨亦复如是，住不动地，即舍一切功用行，得无功用法，身、口、意业念务皆息，住于报行。譬如有人，梦中见身堕在大河，为欲渡故，发大勇猛，施大方便；以大勇猛、施方便故，即便觉寤，既觉寤已，所作皆息。菩萨亦尔，见众生身在四流中，为救度故，发大勇猛，起大精进；以勇猛、精进故，至不动地；既至此已，一切功用靡不皆息，二行、相行悉不现前。佛子！如生梵世，欲界烦恼皆不现前；住不动地亦复如是，一切心、意、识行皆不现前。此菩萨摩诃萨，菩萨心、佛心、菩提心、涅槃心尚不现起，况复起于世间之心！　　「佛子！此地菩萨本愿力故，诸佛世尊亲现其前与如来智，令其得入法流门中，作如是言：『善哉善哉！善男子！此忍第一，顺诸佛法。然善男子！我等所有十力、无畏、十八不共诸佛之法，汝今未得，汝应为欲成就此法勤加精进，勿复放舍于此忍门。又善男子！汝虽得是寂灭解脱，然诸凡夫未能证得，种种烦恼皆悉现前，种种觉观常相侵害，汝当愍念如是众生。又善男子！汝当忆念本所誓愿，普大饶益一切众生，皆令得入不可思议智慧之门。又善男子！此诸法法性，若佛出世，若不出世，常住不异，诸佛不以得此法故名为如来，一切二乘亦能得此无分别法。又善男子！汝观我等身相，无量智慧，无量国土，无量方便，无量光明，无量清净，音声亦无有量；汝今宜应成就此事。又善男子！汝今适得此一法明，所谓：一切法无生、无分别。善男子！如来法明，无量入，无量作，无量转，乃至百千亿那由他劫不可得知；汝应修行，成就此法。又善男子！汝观十方无量国土、无量众生、无量法、种种差别，悉应如实通达其事。』　　「佛子！诸佛世尊与此菩萨如是等无量起智门，令其能起无量无边差别智业。佛子！若诸佛不与此菩萨起智门者，彼时即入究竟涅槃，弃舍一切利众生业。以诸佛与如是等无量无边起智门故，于一念顷所生智业，从初发心乃至七地所修诸行，百分不及一，乃至百千亿那由他分亦不及一；如是，阿僧祇分，歌罗分，算数分，譬谕分，优波尼沙陀分，亦不及一。何以故？佛子！是菩萨先以一身起行，今住此地，得无量身、无量音声、无量智慧、无量受生、无量净国，教化无量众生，供养无量诸佛，入无量法门，具无量神通，有无量众会道场差别，住无量身、语、意业集一切菩萨行，以不动法故。佛子！譬如乘船欲入大海，未至于海，多用功力；若至海已，但随风去，不假人力以至大海，一日所行比于未至，其未至时设经百岁亦不能及。佛子！菩萨摩诃萨亦复如是，积集广大善根资粮，乘大乘船到菩萨行海，于一念顷以无功用智入一切智智境界，本有功用行经于无量百千亿那由他劫所不能及。　　「佛子！菩萨住此第八地，以大方便善巧智所起无功用觉慧，观一切智智所行境。所谓：观世间成，观世间坏；由此业集故成，由此业尽故坏。几时成？几时坏？几时成住？几时坏住？皆如实知。又知地界小相、大相、无量相、差别相，知水、火、风界小相、大相、无量相、差别相，知微尘细相、差别相、无量差别相。随何世界中所有微尘聚及微尘差别相，皆如实知；随何世界中所有地、水、火、风界各若干微尘，所有宝物若干微尘，众生身若干微尘，国土身若干微尘，皆如实知。知众生大身、小身各若干微尘成，知地狱身、畜生身、饿鬼身、阿修罗身、天身、人身各若干微尘成，得如是知微尘差别智。又知欲界、色界、无色界成，知欲界、色界、无色界坏，知欲界、色界、无色界小相、大相、无量相、差别相，得如是观三界差别智。　　「佛子！此菩萨复起智明，教化众生。所谓：善知众生身差别，善分别众生身，善观察所生处；随其所应而为现身，教化成熟。此菩萨于一三千大千世界，随众生身信解差别，以智光明普现受生；如是，若二、若三，乃至百千，乃至不可说三千大千世界，随众生身信解差别，普于其中示现受生。此菩萨成就如是智慧故，于一佛刹其身不动，乃至不可说佛刹众会中悉现其身。佛子！此菩萨随诸众生身心信解种种差别，于彼佛国众会之中而现其身。所谓：于沙门众中示沙门形，婆罗门众中示婆罗门形，刹利众中示刹利形；如是，毗舍众、首陀众、居士众、四天王众、三十三天众、夜摩天众、兜率陀天众、化乐天众、他化自在天众、魔众、梵众，乃至阿迦尼吒天众中，各随其类而为现形。又应以声闻身得度者，现声闻形；应以辟支佛身得度者，现辟支佛形；应以菩萨身得度者，现菩萨形；应以如来身得度者，现如来形。佛子！菩萨如是于一切不可说佛国土中，随诸众生信乐差别，如是如是而为现身。　　「佛子！此菩萨远离一切身想分别，住于平等。此菩萨知众生身、国土身、业报身、声闻身、独觉身、菩萨身、如来身、智身、法身、虚空身。此菩萨知诸众生心之所乐，能以众生身作自身，亦作国土身、业报身，乃至虚空身。又知众生心之所乐，能以国土身作自身，亦作众生身、业报身，乃至虚空身。又知诸众生心之所乐，能以业报身作自身，亦作众生身、国土身，乃至虚空身。又知众生心之所乐，能以自身作众生身、国土身，乃至虚空身。随诸众生所乐不同，则于此身现如是形。此菩萨知众生集业身、报身、烦恼身、色身、无色身，又知国土身小相、大相、无量相、染相、净相、广相、倒住相、正住相、普入相、方网差别相，知业报身假名差别，知声闻身、独觉身、菩萨身假名差别，知如来身有菩提身、愿身、化身、力持身、相好庄严身、威势身、意生身、福德身、法身、智身，知智身善思量相、如实决择相、果行所摄相、世间出世间差别相、三乘差别相、共相、不共相、出离相、非出离相、学相、无学相，知法身平等相、不坏相、随时随俗假名差别相、众生非众生法差别相、佛法圣僧法差别相，知虚空身无量相、周遍相、无形相、无异相、无边相、显现色身相。佛子！菩萨成就如是身智已，得命自在、心自在、财自在、业自在、生自在、愿自在、解自在、如意自在、智自在、法自在。得此十自在故，则为不思议智者、无量智者、广大智者、无能坏智者。　　「此菩萨如是入已，如是成就已，得毕竟无过失身业、无过失语业、无过失意业。身、语、意业随智慧行，般若波罗蜜增上，大悲为首，方便善巧，善能分别，善起大愿，佛力所护，常勤修习利众生智，普住无边差别世界。佛子！举要言之：菩萨住此不动地，身、语、意业诸有所作，皆能积集一切佛法。佛子！菩萨住此地，得善住深心力，一切烦恼不行故；得善住胜心力，不离于道故；得善住大悲力，不舍利益众生故；得善住大慈力，救护一切世间故；得善住陀罗尼力，不忘于法故：得善住辩才力，善观察分别一切法故；得善住神通力，普往无边世界故：得善住大愿力，不舍一切菩萨所作故；得善住波罗蜜力，成就一切佛法故；得如来护念力，一切种、一切智智现前故。此菩萨得如是智力，能现一切诸所作事，于诸事中无有过咎。　　「佛子！此菩萨智地名为：不动地，无能沮坏故；名为：不转地，智慧无退故；名为：难得地，一切世间无能测故；名为：童真地，离一切过失故；名为：生地，随乐自在故；名为：成地，更无所作故；名为：究竟地，智慧决定故；名为：变化地，随愿成就故；名为：力持地，他不能动故；名为：无功用地，先已成就故。佛子！菩萨成就如是智慧，入佛境界，佛功德照，顺佛威仪，佛境现前，常为如来之所护念，梵、释、四王、金刚力士常随侍卫，恒不舍离诸大三昧，能现无量诸身差别，于一一身有大势力，报得神通三昧自在，随有可化众生之处示成正觉。佛子！菩萨如是入大乘会，获大神通，放大光明，入无碍法界，知世界差别，示现一切诸大功德，随意自在，善能通达前际，后际，普伏一切魔邪之道，深入如来所行境界，于无量国土修菩萨行，以能获得不退转法，是故说名：住不动地。　　「佛子！菩萨住此不动地已，以三昧力，常得现见无量诸佛，恒不舍离承事供养。此菩萨于一一劫、一一世界，见无量百佛、无量千佛，乃至无量百千亿那由他佛，恭敬尊重，承事供养，一切资生悉以奉施。于诸佛所得于如来甚深法藏，受世界差别等无量法明；若有问难世界差别如是等事，无能屈者。如是经于无量百劫、无量千劫，乃至无量百千亿那由他劫，所有善根转增明净。譬如真金治作宝冠，置阎浮提主圣王顶上，一切臣民诸庄严具无与等者；此地菩萨所有善根亦复如是，一切二乘乃至第七地菩萨所有善根无能及者，以住此地大智光明，普灭众生烦恼黑闇，善能开阐智慧门故。佛子！譬如千世界主大梵天王，能普运慈心，普放光明，满千世界；此地菩萨亦复如是，能放光明，照百万佛刹微尘数世界，令诸众生灭烦恼火而得清凉。此菩萨，十波罗蜜中，愿波罗蜜增上；余波罗蜜非不修行，但随力随分。　　是名：略说诸菩萨摩诃萨第八不动地；若广说者，经无量劫不可穷尽。佛子！菩萨摩诃萨住此地，多作大梵天王，主千世界，最胜自在，善说诸义，能与声闻、辟支佛、诸菩萨波罗蜜道；若有问难世界差别，无能退屈。布施、爱语、利行、同事──如是一切诸所作业，皆不离念佛，乃至不离念一切种、一切智智。复作是念：『我当于一切众生中为首、为胜，乃至为一切智智依止者。』此菩萨若以发起大精进力，于一念顷，得百万三千大千世界微尘数三昧，乃至示现百万三千大千世界微尘数菩萨以为眷属；若以菩萨殊胜愿力自在示现，过于是数，乃至百千亿那由他劫不能数知。」　　尔时，金刚藏菩萨欲重宣其义而说颂曰：　　「七地修治方便慧，善集助道大愿力，复得人尊所摄持，为求胜智登八住。　　功德成就恒慈愍，智慧广大等虚空，闻法能生决定力，是则寂灭无生忍。　　知法无生无起相，无成无坏无尽转，离有平等绝分别，超诸心行如空住。　　成就是忍超戏论，甚深不动恒寂灭，一切世间无能知，心相取著悉皆离。　　住于此地不分别，譬如比丘入灭定，如梦渡河觉则无，如生梵天绝下欲。　　以本愿力蒙劝导，叹其忍胜与灌顶，语言：『我等众佛法，汝今未获当勤进。　　汝虽已灭烦恼火，世间惑焰犹炽然，当念本愿度众生，悉使修因趣解脱。　　法性真常离心念，二乘于此亦能得，不以此故为世尊，但以甚深无碍智。』　　如是人天所应供，与此智慧令观察，无边佛法悉得成，一念超过曩众行。　　菩萨住兹妙智地，则获广大神通力，一念分身遍十方，如船入海因风济。　　心无功用任智力，悉知国土成坏住，诸界种种各殊异，小大无量皆能了。　　三千世界四大种，六趣众生身各别，及以众宝微尘数，以智观察悉无余。　　菩萨能知一切身，为化众生同彼形，国土无量种种别，悉为现形无不遍。　　譬如日月住虚空，一切水中皆现影；住于法界无所动，随心现影亦复然。　　随其心乐各不同，一切众中皆现身，声闻独觉与菩萨，及以佛身靡不现。　　众生国土业报身，种种圣人智法身，虚空身相皆平等，普为众生而示作。　　十种圣智普观察，复顺慈悲作众业，所有佛法皆成就，持戒不动如须弥。　　十力成就不动摇，一切魔众无能转，诸佛护念天王礼，密迹金刚恒侍卫。　　此地功德无边际，千万亿劫说不尽，复以供佛善益明，如王顶上庄严具。　　菩萨住此第八地，多作梵王千界主，演说三乘无有穷，慈光普照除众惑。　　一念所获诸三昧，百万世界微尘等，诸所作事悉亦然，愿力示现复过是。　　菩萨第八不动地，我为汝等已略说，若欲次第广分别，经于亿劫不能尽。」　　　　第九地　　说此菩萨八地时，如来现大神通力，震动十方诸国土，无量亿数难思议。　　一切知见无上尊，其身普放大光明，照耀彼诸无量土，悉使众生获安乐。　　菩萨无量百千亿，俱时踊在虚空住，以过诸天上妙供，供养说中最胜者。　　大自在王自在天，悉共同心喜无量，各以种种众供具，供养甚深功德海。　　复有天女千万亿，身心欢喜悉充遍，各奏乐音无量种，供养人中大导师。　　是时众乐同时奏，百千万亿无量别，悉以善逝威神力，演出妙音而赞叹：　　「寂静调柔无垢害，随所入地善修习，心如虚空诣十方，广说佛道悟群生。　　天上人间一切处，悉现无等妙庄严，以从如来功德生，令其见者乐佛智。　　不离一刹诣众土，如月普现照世间，音声心念悉皆灭，譬犹谷响无不应。　　若有众生心下劣，为彼演说声闻行；若心明利乐辟支，则为彼说中乘道。　　若有慈悲乐饶益，为说菩萨所行事；若有最胜智慧心，则示如来无上法。　　譬如幻师作众事，种种形相皆非实，菩萨智幻亦如是，虽现一切离有无。」　　如是美音千万种，歌赞佛已默然住。　　解脱月言：「今众净，愿说九地所行道！」　　尔时，金刚藏菩萨告解脱月菩萨言：　　「佛子！菩萨摩诃萨以如是无量智思量观察，欲更求转胜寂灭解脱，复修习如来智慧，入如来秘密法，观察不思议大智性，净诸陀罗尼三昧门，具广大神通，入差别世界，修力、无畏、不共法，随诸佛转法轮，不舍大悲本愿力，得入菩萨第九善慧地。　　「佛子！菩萨摩诃萨住此善慧地，如实知善不善无记法行、有漏无漏法行、世间出世间法行、思议不思议法行、定不定法行、声闻独觉法行、菩萨行法行、如来地法行、有为法行、无为法行。此菩萨以如是智慧，如实知众生心稠林、烦恼稠林、业稠林、根稠林、解稠林、性稠林、乐欲稠林、随眠稠林、受生稠林、习气相续稠林、三聚差别稠林。此菩萨如实知众生心种种相，所谓：杂起相、速转相、坏不坏相、无形质相、无边际相、清净相、垢无垢相、缚不缚相、幻所作相、随诸趣生相；如是百千万亿乃至无量，皆如实知。又知诸烦恼种种相，所谓：久远随行相、无边引起相、俱生不舍相、眠起一义相、与心相应不相应相、随趣受生而住相、三界差别相、爱见痴慢如箭深入过患相、三业因缘不绝相；略说乃至八万四千，皆如实知。又知诸业种种相，所谓：善不善无记相、有表示无表示相、与心同生不离相、因自性刹那坏而次第集果不失相、有报无报相、受黑黑等众报相、如田无量相、凡圣差别相、现受生受后受相、乘非乘定不定相；略说乃至八万四千，皆如实知。又知诸根软中胜相、先际后际差别无差别相、上中下相、烦恼俱生不相离相、乘非乘定不定相、淳熟调柔相、随根网轻转坏相、增上无能坏相、退不退差别相、远随共生不同相；略说乃至八万四千，皆如实知。又知诸解软中上、诸性软中上、乐欲软中上；皆略说乃至八万四千。又知诸随眠种种相，所谓：与深心共生相、与心共生相、心相应不相应差别相、久远随行相、无始不拔相、与一切禅定解脱三昧三摩钵底神通相违相、三界相续受生系缚相、令无边心相续现起相、开诸处门相、坚实难治相、地处成就不成就相、唯以圣道拔出相。又知受生种种相，所谓：随业受生相、六趣差别相、有色无色差别相、有想无想差别相、业为田爱水润无明暗覆识为种子生后有芽相、名色俱生不相离相、痴爱希求续有相、欲受欲生无始乐著相、妄谓出三界贪求相。又知习气种种相，所谓：行不行差别相、随趣熏习相、随众生行熏习相、随业烦恼熏习相、善不善无记熏习相、随入后有熏习相、次第熏习相、不断烦恼远行不舍熏习相、实非实熏习相、见闻亲近声闻独觉菩萨如来熏习相。又知众生正定邪定不定相，所谓：正见正定相、邪见邪定相、二俱不定相、五逆邪定相、五根正定相、二俱不定相、八邪邪定相、正性正定相、更不作二俱离不定相、深著邪法邪定相、习行圣道正定相、二俱舍不定相。佛子！菩萨随顺如是智慧，名：住善慧地；住此地已，了知众生诸行差别，教化调伏，令得解脱。　　「佛子！此菩萨善能演说声闻乘法、独觉乘法、菩萨乘法、如来地法；一切行处，智随行故，能随众生根、性、欲、解、所行有异、诸聚差别，亦随受生、烦恼、眠、缚、诸业习气而为说法，令生信解，增益智慧，各于其乘而得解脱。　　「佛子！菩萨住此善慧地，作大法师，具法师行，善能守护如来法藏，以无量善巧智，起四无碍辩，用菩萨言辞而演说法。此菩萨常随四无碍智转，无暂舍离。何等为四，所谓：法无碍智、义无碍智、辞无碍智、乐说无碍智。此菩萨以法无碍智，知诸法自相；义无碍智，知诸法别相；辞无碍智，无错谬说；乐说无碍智，无断尽说。复次，以法无碍智，知诸法自性；义无碍智，知诸法生灭；辞无碍智，安立一切法不断说；乐说无碍智，随所安立，不可坏无边说。复次，以法无碍智，知现在法差别；义无碍智，知过去、未来法差别；辞无碍智，于去、来、今法无错谬说；乐说无碍智，于一一世无边法明了说。复次，以法无碍智，知法差别；义无碍智，知义差别；辞无碍智，随其言音说；乐说无碍智，随其心乐说。复次，法无碍智，以法智知差别不异；义无碍智，以比智知差别如实；辞无碍智，以世智差别说；乐说无碍智，以第一义智善巧说。复次，法无碍智，知诸法一相不坏；义无碍智，知蕴、界、处、谛、缘起善巧；辞无碍智，以一切世间易解了美妙音声、文字说；乐说无碍智，以转胜无边法明说。复次，法无碍智，知一乘平等性；义无碍智，知诸乘差别性；辞无碍智，说一切乘无差别；乐说无碍智，说一一乘无边法。复次，法无碍智，知一切菩萨行、智行、法行智随证；义无碍智，知十地分位义差别；辞无碍智，说地道无差别相；乐说无碍智，说一一地无边行相。复次，法无碍智，知一切如来一念成正觉；义无碍智，知种种时、种种处等各差别；辞无碍智，说成正觉差别；乐说无碍智，于一一句法无量劫说不尽。复次，法无碍智，知一切如来语、力、无所畏、不共佛法，大慈大悲，辩才方便，转法轮，一切智智随证；义无碍智，知如来随八万四千众生心、行、根、解、差别音声；辞无碍智，随一切众生行，以如来音声差别说；乐说无碍智，随众生信解，以如来智清净行圆满说。　　「佛子！菩萨住第九地，得如是善巧无碍智，得如来妙法藏，作大法师，得义陀罗尼、法陀罗尼、智陀罗尼、光照陀罗尼、善慧陀罗尼、众财陀罗尼、威德陀罗尼、无碍门陀罗尼、无边际陀罗尼、种种义陀罗尼，如是等百万阿僧祇陀罗尼门皆得圆满，以百万阿僧祇善巧音声辩才门而演说法。此菩萨得如是百万阿僧祇陀罗尼门已，于无量佛所一一佛前，悉以如是百万阿僧祇陀罗尼门听闻正法，闻已不忘，以无量差别门为他演说。此菩萨初见于佛，头顶礼敬，即于佛所得无量法门；此所得法门，非彼闻持诸大声闻，于百千劫所能领受。此菩萨得如是陀罗尼、如是无碍智，坐于法座而说于法；大千世界满中众生，随其心乐差别为说；唯除诸佛及受职菩萨，其余众会威德光明无能与比。此菩萨处于法座，欲以一音，令诸大众皆得解了，即得解了；或时欲以种种音声，令诸大众皆得开悟；或时心欲放大光明，演说法门；或时心欲于其身上一一毛孔，皆演法音；或时心欲乃至三千大千世界所有一切形、无形物，皆悉演出妙法言音；或时心欲发一言音，周遍法界，悉令解了；或时心欲一切言音，皆作法音，恒住不灭；或时心欲一切世界箫、笛、钟、鼓及以歌咏，一切乐声皆演法音；或时心欲于一字中，一切法句言音差别，皆悉具足；或时心欲令不可说无量世界地、水、火、风四大聚中所有微尘，一一尘中皆悉演出不可说法门。如是所念，一切随心，无不得者。　　「佛子！此菩萨，假使三千大千世界所有众生咸至其前，一一皆以无量言音而兴问难，一一问难各各不同；菩萨于一念顷悉能领受，仍以一音普为解释，令随心乐，各得欢喜。如是乃至不可说世界所有众生，一刹那间，一一皆以无量言音而兴问难，一一问难各各不同；菩萨于一念顷悉能领受，亦以一音普为解释，各随心乐，令得欢喜。乃至不可说不可说世界满中众生，菩萨皆能随其心乐、随根、随解而为说法，承佛神力广作佛事，普为一切作所依怙。佛子！此菩萨复更精进，成就智明。假使一毛端处有不可说世界微尘数诸佛众会，一一众会有不可说世界微尘数众生，一一众生有不可说世界微尘数性、欲，彼诸佛随其性、欲各与法门；如一毛端处，一切法界处悉亦如是。如是所说无量法门，菩萨于一念中悉能领受，无有忘失。　　「佛子！菩萨住此第九地，昼夜专勤更无余念，唯入佛境界亲近如来，入诸菩萨甚深解脱，常在三昧，恒见诸佛，未曾舍离。一一劫中见无量佛、无量百佛、无量千佛，乃至无量百千亿那由他佛，恭敬尊重，承事供养，于诸佛所种种问难，得说法陀罗尼，所有善根转更明净。譬如真金，善巧金师用作宝冠，转轮圣王以严其首，四天下内一切小王及诸臣民诸庄严具无与等者；此第九地菩萨善根亦复如是，一切声闻、辟支佛及下地菩萨所有善根无能与等。佛子！譬如二千世界主大梵天王，身出光明，二千界中幽远之处悉能照耀，除其黑闇；此地菩萨所有善根亦复如是，能出光明照众生心，烦恼黑闇皆令息灭。此菩萨，十波罗蜜中，力波罗蜜最胜；余波罗蜜非不修行，但随力随分。　　「佛子！是名：略说菩萨摩诃萨第九善慧地；若广说者，于无量劫亦不能尽。佛子！菩萨摩诃萨住此地，多作二千世界主大梵天王，善能统理，自在饶益，能为一切声闻、缘觉及诸菩萨分别演说波罗蜜行；随众生心，所有问难无能屈者。布施、爱语、利行、同事──如是一切诸所作业，皆不离念佛，乃至不离念一切种、一切智智。复作是念：『我当于一切众生中为首、为胜，乃至为一切智智依止者。』此菩萨若发勤精进，于一念顷，得百万阿僧祇国土微尘数三昧，乃至示现百万阿僧祇国土微尘数菩萨以为眷属；若以菩萨殊胜愿力自在示现，过于此数，乃至百千亿那由他劫不能数知。」　　尔时，金刚藏菩萨欲重宣其义而说颂曰：　　「无量智力善观察，最上微妙世难知，普入如来秘密处，利益众生入九地。　　总持三昧皆自在，获大神通入众刹，力智无畏不共法，愿力悲心入九地。　　住于此地持法藏，了善不善及无记，有漏无漏世出世，思不思议悉善知。　　若法决定不决定，三乘所作悉观察，有为无为行差别，如是而知入世间。　　若欲知诸众生心，则能以智如实知，种种速转坏非坏，无质无边等众相。　　烦恼无边恒共伴，眠起一义续诸趣，业性种种各差别，因坏果集皆能了。　　诸根种种下中上，先后际等无量别，解性乐欲亦复然，八万四千靡不知。　　众生惑见恒随缚，无始稠林未除翦，与志共俱心并生，常相羁系不断绝。　　但唯妄想非实物，不离于心无处所，禅定境排仍退转，金刚道灭方毕竟。　　六趣受生各差别，业田爱润无明覆，识为种子名色芽，三界无始恒相续。　　惑业心习生诸趣，若离于此不复生；众生悉在三聚中，或溺于见或行道。　　住于此地善观察，随其心乐及根解，悉以无碍妙辩才，如其所应差别说。　　处于法座如师子，亦如牛王宝山王，又如龙王布密云，[雨/注]甘露雨充大海。　　善知法性及奥义，随顺言辞能辩说，总持百万阿僧祇，譬如大海受众雨。　　总持三昧皆清净，能于一念见多佛，一一佛所皆闻法，复以妙音而演畅。　　若欲三千大千界，教化一切诸群生，如云广布无不及，随其根欲悉令喜。　　毛端佛众无有数，众生心乐亦无极，悉应其心与法门，一切法界皆如是。　　菩萨勤加精进力，复获功德转增胜，闻持尔所诸法门，如地能持一切种。　　十方无量诸众生，咸来亲近会中坐，一念随心各问难，一音普对悉充足。　　住于此地为法王，随机诲诱无厌倦，日夜见佛未曾舍，入深寂灭智解脱。　　供养诸佛善益明，如王顶上妙宝冠，复使众生烦恼灭，譬如梵王光普照。　　住此多作大梵王，以三乘法化众生，所行善业普饶益，乃至当成一切智。　　一念所入诸三昧，阿僧祇刹微尘数，见佛说法亦复然，愿力所作复过此。　　此是第九善慧地，大智菩萨所行处，甚深微妙难可见，我为佛子已宣说。」　　　　大方广佛华严经卷第三十八　　　　大方广佛华严经卷第三十九　　　　　于阗国三藏实叉难陀奉　制译　　　　十地品第二十六之六　　　　第十地　　净居天众那由他，闻此地中诸胜行，空中踊跃心欢喜，悉共虔诚供养佛。　　不可思议菩萨众，亦在空中大欢喜，俱然最上悦意香，普熏众会令清净。　　自在天王与天众，无量亿数在虚空，普散天衣供养佛，百千万种缤纷下。　　天诸采女无有量，靡不欢欣供养佛，各奏种种妙乐音，悉以此言而赞叹：　　「佛身安坐一国土，一切世界悉现身，身相端严无量亿，法界广大悉充满。　　于一毛孔放光明，普灭世间烦恼暗，国土微尘可知数，此光明数不可测。　　或见如来具众相，转于无上正法轮，或见游行诸佛刹，或见寂然安不动。　　或现住于兜率宫，或现下生入母胎，或示住胎或出胎，悉令无量国中见。　　或现出家修世道，或现道场成正觉，或现说法或涅槃，普使十方无不睹。　　譬如幻师知幻术，在于大众多所作；如来智慧亦复然，于世间中普现身。　　佛住甚深真法性，寂灭无相同虚空，而于第一实义中，示现种种所行事。　　所作利益众生事，皆依法性而得有，相与无相无差别，入于究竟皆无相。　　若有欲得如来智，应离一切妄分别，有无通达皆平等，疾作人天大导师。」　　无量无边天女众，种种言音称赞已，身心寂静共安乐，瞻仰如来默然住。　　即时菩萨解脱月，知诸众会咸寂静，向金刚藏而请言：「大无畏者真佛子！　　从第九地入十地，所有功德诸行相，及以神通变化事，愿聪慧者为宣说！」　　尔时，金刚藏菩萨摩诃萨告解脱月菩萨言：　　「佛子！菩萨摩诃萨从初地乃至第九地，以如是无量智慧观察觉了已，善思惟修习，善满足白法，集无边助道法，增长大福德智慧，广行大悲，知世界差别，入众生界稠林，入如来所行处，随顺如来寂灭行，常观察如来力、无所畏、不共佛法，名为：得一切种、一切智智受职位。　　「佛子！菩萨摩诃萨以如是智慧入受职地已，即得菩萨离垢三昧、入法界差别三昧、庄严道场三昧、一切种华光三昧、海藏三昧、海印三昧、虚空界广大三昧、观一切法自性三昧、知一切众生心行三昧、一切佛皆现前三昧，如是等百万阿僧祇三昧皆现在前。菩萨于此一切三昧，若入若起，皆得善巧，亦善了知一切三昧所作差别。其最后三昧，名：受一切智胜职位。此三昧现在前时，有大宝莲华忽然出生。其华广大，量等百万三千大千世界，以众妙宝间错庄严，超过一切世间境界；出世善根之所生起，知诸法如幻性众行所成，恒放光明普照法界，非诸天处之所能有；毗琉璃摩尼宝为茎，栴檀王为台，码瑙为须，阎浮檀金为叶，其华常有无量光明，众宝为藏，宝网弥覆，十三千大千世界微尘数莲华以为眷属。尔时，菩萨坐此华座，身相大小正相称可；无量菩萨以为眷属，各坐其余莲华之上，周匝围绕，一一各得百万三昧，向大菩萨一心瞻仰。　　「佛子！此大菩萨并其眷属坐华座时，所有光明及以言音普皆充满十方法界，一切世界咸悉震动，恶趣休息，国土严净，同行菩萨靡不来集，人天音乐同时发声，所有众生悉得安乐，以不思议供养之具供一切佛，诸佛众会悉皆显现。　　「佛子！此菩萨坐彼大莲华座时，于两足下放百万阿僧祇光明，普照十方诸大地狱，灭众生苦；于两膝轮放百万阿僧祇光明，普照十方诸畜生趣，灭众生苦；于脐轮中放百万阿僧祇光明，普照十方阎罗王界，灭众生苦；从左右胁放百万阿僧祇光明，普照十方一切人趣，灭众生苦；从两手中放百万阿僧祇光明，普照十方一切诸天及阿修罗所有宫殿；从两肩上放百万阿僧祇光明，普照十方一切声闻；从其项背放百万阿僧祇光明，普照十方辟支佛身；从其面门放百万阿僧祇光明，普照十方初始发心乃至九地诸菩萨身；从两眉间放百万阿僧祇光明，普照十方受职菩萨，令魔宫殿悉皆不现；从其顶上放百万阿僧祇三千大千世界微尘数光明，普照十方一切世界诸佛如来道场众会，右绕十匝，住虚空中，成光明网，名：炽然光明，发起种种诸供养事供养于佛，余诸菩萨从初发心乃至九地所有供养而比于此，百分不及一，乃至算数譬谕所不能及。其光明网普于十方一一如来众会之前，雨众妙香、华鬘、衣服、幢幡、宝盖、诸摩尼等庄严之具以为供养，皆从出世善根所生，超过一切世间境界。若有众生见知此者，皆于阿耨多罗三藐三菩提得不退转。　　「佛子！此大光明作于如是供养事毕，复绕十方一切世界一一诸佛道场众会，经十匝已，从诸如来足下而入。尔时，诸佛及诸菩萨，知某世界中，某菩萨摩诃萨能行如是广大之行到受职位。佛子！是时，十方无量无边乃至九地诸菩萨众皆来围绕，恭敬供养，一心观察。正观察时，其诸菩萨即各获得十千三昧。当尔之时，十方所有受职菩萨，皆于金刚庄严臆德相中出大光明，名：能坏魔怨，百万阿僧祇光明以为眷属，普照十方，现于无量神通变化；作是事已，而来入此菩萨摩诃萨金刚庄严臆德相中；其光入已，令此菩萨所有智慧、势力增长过百千倍。　　「尔时，十方一切诸佛从眉间出清净光明，名：增益一切智神通，无数光明以为眷属，普照十方一切世界，右绕十匝，示现如来广大自在，开悟无量百千亿那由他诸菩萨众，周遍震动一切佛刹，灭除一切诸恶道苦，隐蔽一切诸魔宫殿，示一切佛得菩提处道场众会庄严威德；如是普照尽虚空遍法界一切世界已，而来至此菩萨会上周匝右绕，示现种种庄严之事；现是事已，从大菩萨顶上而入，其眷属光明亦各入彼诸菩萨顶。当尔之时，此菩萨得先所未得百万三昧，名为：已得受职之位，入佛境界，具足十力，堕在佛数。佛子！如转轮圣王所生太子，母是正后，身相具足。其转轮王令此太子坐白象宝妙金之座，张大网幔，建大幢幡，然香散花，奏诸音乐，取四大海水置金瓶内，王执此瓶灌太子顶，是时即名：受王职位，堕在灌顶刹利王数，即能具足行十善道，亦得名为：转轮圣王。菩萨受职亦复如是，诸佛智水灌其顶故，名为：受职；具足如来十种力故，堕在佛数。佛子！是名：菩萨受大智职。菩萨以此大智职故，能行无量百千万亿那由他难行之行，增长无量智慧功德，名为：安住法云地。　　「佛子！菩萨摩诃萨住此法云地，如实知欲界集、色界集、无色界集、世界集、法界集、有为界集、无为界集、众生界集、识界集、虚空界集、涅槃界集。此菩萨如实知诸见烦恼行集，知世界成坏集，知声闻行集、辟支佛行集、菩萨行集、如来力无所畏色身法身集、一切种一切智智集、示得菩提转法轮集、入一切法分别决定智集。举要言之，以一切智，知一切集。佛子！此菩萨摩诃萨以如是上上觉慧，如实知众生业化、烦恼化、诸见化、世界化、法界化、声闻化、辟支佛化、菩萨化、如来化、一切分别无分别化，如是等皆如实知。又如实知佛持、法持、僧持、业持、烦恼持、时持、愿持、供养持、行持、劫持、智持，如是等皆如实知。又如实知诸佛如来入微细智，所谓：修行微细智、命终微细智、受生微细智、出家微细智、现神通微细智、成正觉微细智、转法轮微细智、住寿命微细智、般涅槃微细智、教法住微细智，如是等皆如实知。又入如来秘密处，所谓：身秘密、语秘密、心秘密、时非时思量秘密、授菩萨记秘密、摄众生秘密、种种乘秘密、一切众生根行差别秘密、业所作秘密、得菩提行秘密，如是等皆如实知。又知诸佛所有入劫智，所谓：一劫入阿僧祇劫、阿僧祇劫入一劫、有数劫入无数劫、无数劫入有数劫、一念入劫、劫入一念、劫入非劫、非劫入劫、有佛劫入无佛劫、无佛劫入有佛劫、过去未来劫入现在劫、现在劫入过去未来劫、过去劫入未来劫、未来劫入过去劫、长劫入短劫、短劫入长劫，如是等皆如实知。又知如来诸所入智，所谓：入毛道智、入微尘智、入国土身正觉智、入众生身正觉智、入众生心正觉智、入众生行正觉智、入随顺一切处正觉智、入示现遍行智、入示现顺行智、入示现逆行智、入示现思议不思议世间了知不了知行智、入示现声闻智辟支佛智菩萨行如来行智。佛子！一切诸佛所有智慧广大无量，此地菩萨皆能得入。　　「佛子！菩萨摩诃萨住此地，即得菩萨不思议解脱、无障碍解脱、净观察解脱、普照明解脱、如来藏解脱、随顺无碍轮解脱、通达三世解脱、法界藏解脱、光明轮解脱、无余境界解脱；此十为首，有无量百千阿僧祇解脱门，皆于此第十地中得。如是乃至无量百千阿僧祇三昧门、无量百千阿僧祇陀罗尼门、无量百千阿僧祇神通门，皆悉成就。　　「佛子！此菩萨摩诃萨通达如是智慧，随顺无量菩提，成就善巧念力，十方无量诸佛所有无量大法明、大法照、大法雨，于一念顷皆能安、能受、能摄、能持。譬如娑伽罗龙王所[雨/注]大雨，唯除大海，余一切处皆不能安、不能受、不能摄、不能持。如来秘密藏大法明、大法照、大法雨亦复如是，唯除第十地菩萨，余一切众生、声闻、独觉乃至第九地菩萨，皆不能安、不能受、不能摄、不能持。佛子！譬如大海，能安、能受、能摄、能持一大龙王所[雨/注]大雨；若二、若三乃至无量诸龙王雨，于一念间一时[雨/注]下，皆能安、能受、能摄、能持。何以故？以是无量广大器故。住法云地菩萨亦复如是，能安、能受、能摄、能持一佛法明、法照、法雨；若二、若三乃至无量，于一念顷一时演说，悉亦如是。是故此地名为：法云。」　　解脱月菩萨言：「佛子！此地菩萨于一念间，能于几如来所安受摄持大法明、大法照、大法雨？」　　金刚藏菩萨言：「佛子！不可以算数能知，我当为汝说其譬谕。佛子！譬如十方各有十不可说百千亿那由他佛刹微尘数世界，其世界中一一众生皆得闻持陀罗尼，为佛侍者，声闻众中多闻第一，如金刚莲华上佛所大胜比丘；然一众生所受之法，余不重受。佛子！于汝意云何？此诸众生所受之法为有量耶？为无量耶？」　　解脱月菩萨言：「其数甚多，无量无边。」　　金刚藏菩萨言：　　「佛子！我为汝说，令汝得解。佛子！此法云地菩萨，于一佛所一念之顷，所安、所受、所摄、所持大法明、大法照、大法雨、三世法藏，前尔所世界一切众生所闻持法，于此百分不及一，乃至譬谕亦不能及。如一佛所，如是十方如前所说，尔所世界微尘数佛复过此数，无量无边，于彼一一诸如来所所有法明、法照、法雨、三世法藏，皆能安、能受、能摄、能持，是故此地名为：法云。佛子！此地菩萨以自愿力，起大悲云，震大法雷，通、明、无畏以为电光，福德、智慧而为密云，现种种身，周旋往返，于一念顷，普遍十方百千亿那由他世界微尘数国土，演说大法，摧伏魔怨；复过此数，于无量百千亿那由他世界微尘数国土，随诸众生心之所乐，[雨/注]甘露雨，灭除一切众惑尘焰。是故此地名为：法云。佛子！此地菩萨于一世界从兜率天下乃至涅槃，随所应度众生心而现佛事；若二、若三，乃至如上微尘数国土，复过于此，乃至无量百千亿那由他世界微尘数国土，皆亦如是。是故此地名为：法云。　　「佛子！此地菩萨智慧明达，神通自在。随其心念，能以狭世界作广世界，广世界作狭世界；垢世界作净世界，净世界作垢世界；乱住、次住、倒住、正住，如是无量一切世界皆能互作。或随心念，于一尘中置一世界须弥卢等一切山川，尘相如故，世界不减；或复于一微尘之中置二、置三，乃至不可说世界须弥卢等一切山川，而彼微尘体相如本，于中世界悉得明现。或随心念，于一世界中示现二世界庄严，乃至不可说世界庄严；或于一世界庄严中示现二世界，乃至不可说世界。或随心念，以不可说世界中众生置一世界；或随心念，以一世界中众生置不可说世界，而于众生无所娆害。或随心念，于一毛孔示现一切佛境界庄严之事。或随心念，于一念中示现不可说世界微尘数身，一一身示现如是微尘数手，一一手各执恒河沙数华奁、香箧、鬘盖、幢幡，周遍十方，供养于佛；一一身复示现尔许微尘数头，一一头复现尔许微尘数舌，于念念中，周遍十方，叹佛功德。或随心念，于一念间普遍十方，示成正觉乃至涅槃，及以国土庄严之事；或现其身普遍三世，而于身中有无量诸佛及佛国土庄严之事，世界成坏靡不皆现；或于自身一毛孔中出一切风，而于众生无所恼害。或随心念，以无边世界为一大海，此海水中现大莲华，光明严好，遍覆无量无边世界，于中示现大菩提树庄严之事，乃至示成一切种智；或于其身现十方世界一切光明，摩尼宝珠、日月星宿、云电等光靡不皆现；或以口嘘气，能动十方无量世界，而不令众生有惊怖想；或现十方风灾、火灾及以水灾；或随众生心之所乐，示现色身，庄严具足；或于自身示现佛身，或于佛身而现自身；或于佛身现己国土，或于己国土而现佛身。佛子！此法云地菩萨能现如是及余无量百千亿那由他自在神力。」　　尔时，会中诸菩萨及天、龙、夜叉、乾闼婆、阿修罗、护世四王、释提桓因、梵天、净居、摩醯首罗诸天子等，咸作是念：「若菩萨神通智力能如是者，佛复云何？」　　尔时，解脱月菩萨知诸众会心之所念，白金刚藏菩萨言：「佛子！今此大众闻其菩萨神通智力，堕在疑网。善哉仁者！为断彼疑，当少示现菩萨神力庄严之事。」　　时，金刚藏菩萨即入一切佛国土体性三昧。入此三昧时，诸菩萨及一切大众，皆自见身在金刚藏菩萨身内，于中悉见三千大千世界，所有种种庄严之事，经于亿劫说不能尽。又于其中见菩提树，其身周围十万三千大千世界，高百万三千大千世界，枝叶所荫亦复如是。称树形量，有师子座，座上有佛，号：一切智通王。一切大众悉见其佛坐菩提树下师子座上，种种诸相以为庄严，假使亿劫说不能尽。金刚藏菩萨示现如是大神力已，还令众会各在本处。时，诸大众得未曾有，生奇特想，默然而住，向金刚藏一心瞻仰。　　尔时，解脱月菩萨白金刚藏菩萨言：「佛子！今此三昧，甚为希有，有大势力，其名何等？」　　金刚藏言：「此三昧名：一切佛国土体性。」　　又问：「此三昧境界云何？」　　答言：　　「佛子！若菩萨修此三昧，随心所念，能于身中现恒河沙世界微尘数佛刹，复过此数，无量无边。　　「佛子！菩萨住法云地，得如是等无量百千诸大三昧，故此菩萨身、身业不可测知，语、语业，意、意业，神通自在，观察三世三昧境界、智慧境界，游戏一切诸解脱门；变化所作、神力所作、光明所作，略说乃至举足、下足，如是一切诸有所作，乃至法王子、住善慧地菩萨皆不能知。佛子！此法云地菩萨所有境界，略说如是；若广说者，假使无量百千阿僧祇劫亦不能尽。」　　解脱月菩萨言：「佛子！若菩萨神通境界如是，佛神通力其复云何？」　　金刚藏言：　　「佛子！譬如有人，于四天下取一块土，而作是言：「为无边世界大地土多，为此土多？」我观汝问亦复如是，如来智慧无边无等，云何而与菩萨比量？复次，佛子！如四天下取少许土，余者无量；此法云地神通智慧，于无量劫但说少分，况如来地！佛子！我今为汝引事为证，令汝得知如来境界。佛子！假使十方，一一方各有无边世界微尘数诸佛国土，一一国土得如是地菩萨充满，如甘蔗、竹、苇、稻、麻、丛林，彼诸菩萨于百千亿那由他劫修菩萨行所生智慧，比一如来智慧境界，百分不及一，乃至优波尼沙陀分亦不能及。　　「佛子！此菩萨住如是智慧，不异如来身、语、意业，不舍菩萨诸三昧力，于无数劫承事供养一切诸佛，一一劫中以一切种供养之具而为供养。一切诸佛神力所加，智慧光明转更增胜，于法界中所有问难善为解释，百千亿劫无能屈者。佛子！譬如金师以上妙真金作严身具，大摩尼宝钿厕其间，自在天王身自服戴，其余天人庄严之具所不能及；此地菩萨亦复如是，始从初地乃至九地，一切菩萨所有智行皆不能及。此地菩萨智慧光明，能令众生乃至入于一切智智，余智光明无能如是。佛子！譬如摩醯首罗天王光明，能令众生身心清凉，一切光明所不能及；此地菩萨智慧光明亦复如是，能令众生皆得清凉，乃至住于一切智智，一切声闻、辟支佛乃至第九地菩萨智慧光明悉不能及。佛子！此菩萨摩诃萨已能安住如是智慧，诸佛世尊复更为说三世智、法界差别智、遍一切世界智、照一切世界智、慈念一切众生智，举要言之，乃至为说得一切智智。此菩萨，十波罗蜜中，智波罗蜜最为增上；余波罗蜜非不修行。　　「佛子！是名：略说菩萨摩诃萨第十法云地；若广说者，假使无量阿僧祇劫亦不能尽。佛子！菩萨住此地，多作摩醯首罗天王，于法自在，能授众生、声闻、独觉、一切菩萨波罗蜜行，于法界中所有问难无能屈者。布施、爱语、利行、同事──如是一切诸所作业，皆不离念佛，乃至不离念具足一切种、一切智智。复作是念：「我当于一切众生为首、为胜，乃至为一切智智依止者。」若勤加精进，于一念顷，得十不可说百千亿那由他佛刹微尘数三昧，乃至示现尔所微尘数菩萨以为眷属；若以菩萨殊胜愿力自在示现，过于此数，所谓：若修行、若庄严、若信解、若所作、若身、若语、若光明、若诸根、若神变、若音声、若行处，乃至百千亿那由他劫不能数知。　　「佛子！此菩萨摩诃萨十地行相次第现前，则能趣入一切智智。譬如阿耨达池出四大河，其河流注遍阎浮提，既无尽竭，复更增长，乃至入海，令其充满。佛子！菩萨亦尔，从菩提心流出善根大愿之水，以四摄法充满众生，无有穷尽，复更增长，乃至入于一切智海，令其充满。　　「佛子！菩萨十地，因佛智故而有差别，如因大地有十山王。何等为十？所谓：雪山王、香山王、鞞陀梨山王、神仙山王、由乾陀山王、马耳山王、尼民陀罗山王、斫羯罗山王、计都末底山王、须弥卢山王。佛子！如雪山王，一切药草咸在其中，取不可尽；菩萨所住欢喜地亦复如是，一切世间经书、技艺、文颂、咒术咸在其中，说不可尽。佛子！如香山王，一切诸香咸集其中，取不可尽；菩萨所住离垢地亦复如是，一切菩萨戒行、威仪咸在其中，说不可尽。佛子！如鞞陀梨山王，纯宝所成，一切众宝咸在其中，取不可尽；菩萨所住发光地亦复如是，一切世间禅定神通、解脱三昧、三摩钵底咸在其中，说不可尽。佛子！如神仙山王，纯宝所成，五通神仙咸住其中，无有穷尽；菩萨所住焰慧地亦复如是，一切道中殊胜智慧咸在其中，说不可尽。佛子！如由乾陀罗山王，纯宝所成，夜叉大神咸住其中，无有穷尽；菩萨所住难胜地亦复如是，一切自在如意神通咸在其中，说不可尽。佛子！如马耳山王，纯宝所成，一切诸果咸在其中，取不可尽；菩萨所住现前地亦复如是，入缘起理声闻果证咸在其中，说不可尽。如尼民陀罗山王，纯宝所成，大力龙神咸住其中，无有穷尽；菩萨所住远行地亦复如是，方便智慧独觉果证咸在其中，说不可尽。如斫羯罗山王，纯宝所成，诸自在众咸住其中，无有穷尽；菩萨所住不动地亦复如是，一切菩萨自在行差别世界咸在其中，说不可尽。如计都山王，纯宝所成，大威德阿修罗王咸住其中，无有穷尽；菩萨所住善慧地亦复如是，一切世间生灭智行咸在其中，说不可尽。如须弥卢山王，纯宝所成，大威德诸天咸住其中，无有穷尽；菩萨所住法云地亦复如是，如来力、无畏、不共法、一切佛事咸在其中，问答宣说不可穷尽。　　「佛子！此十宝山王，同在大海，差别得名；菩萨十地亦复如是，同在一切智中，差别得名。佛子！譬如大海，以十种相，得大海名，不可移夺。何等为十？一、次第渐深；二、不受死尸；三、余水入中皆失本名；四、普同一味；五、无量珍宝；六、无能至底；七、广大无量；八、大身所居；九、潮不过限；十、普受大雨，无有盈溢。菩萨行亦复如是，以十相故，名菩萨行，不可移夺。何等为十？所谓欢喜地，出生大愿渐次深故；离垢地，不受一切破戒尸故；发光地，舍离世间假名字故；焰慧地，与佛功德同一味故；难胜地，出生无量方便神通、世间所作众珍宝故；现前地，观察缘生甚深理故；远行地，广大觉慧善观察故；不动地，示现广大庄严事故；善慧地，得深解脱行于世间，如实而知不过限故；法云地，能受一切诸佛如来大法明雨无厌足故。佛子！譬如大摩尼珠有十种性出过众宝。何等为十？一者从大海出；二者巧匠治理；三者圆满无缺；四者清净离垢；五者内外明彻；六者善巧钻穿；七者贯以宝缕；八者置在琉璃高幢之上；九者普放一切种种光明；十者能随王意雨众宝物，如众生心充满其愿。佛子！当知菩萨亦复如是，有十种事出过众圣。何等为十？一者发一切智心；二者持戒头陀，正行明净；三者诸禅三昧，圆满无缺；四者道行清白，离诸垢秽；五者方便神通，内外明彻；六者缘起智慧，善能钻穿；七者贯以种种方便智缕；八者置于自在高幢之上；九者观众生行，放闻持光；十者受佛智职，堕在佛数，能为众生广作佛事。　　「佛子！此集一切种、一切智功德菩萨行法门品，若诸众生不种善根不可得闻。」　　解脱月菩萨言：「闻此法门，得几所福？」　　金刚藏菩萨言：「如一切智所集福德，闻此法门福德如是。何以故？非不闻此功德法门而能信解、受持、读诵，何况精进、如说修行！是故当知，要得闻此集一切智功德法门，乃能信解、受持、修习，然后至于一切智地。」　　尔时，佛神力故，法如是故，十方各有十亿佛刹微尘数世界六种十八相动。所谓：动、遍动、等遍动，起、遍起、等遍起，涌、遍涌、等遍涌，震、遍震、等遍震，吼、遍吼、等遍吼，击、遍击、等遍击。雨众天华、天鬘、天衣，及诸天宝庄严之具、幢幡、缯盖。奏天妓乐，其音和雅，同时发声，赞一切智地所有功德。如此世界他化自在天王宫演说此法，十方所有一切世界悉亦如是。尔时，复以佛神力故，十方各十亿佛刹微尘数世界外，有十亿佛刹微尘数菩萨而来此会，作如是言：「善哉善哉！金刚藏！快说此法。我等悉亦同名：金刚藏，所住世界各各差别，悉名：金刚德，佛号：金刚幢。我等住在本世界中，皆承如来威神之力而说此法，众会悉等，文字句义与此所说无有增减；悉以佛神力而来此会，为汝作证。如我等今者入此世界，如是十方一切世界悉亦如是而往作证。」　　尔时，金刚藏菩萨观察十方一切众会，普周法界，欲赞叹发一切智智心，欲示现菩萨境界，欲净治菩萨行力，欲说摄取一切种智道，欲除灭一切世间垢，欲施与一切智，欲示现不思议智庄严，欲显示一切菩萨诸功德，欲令如是地义转更开显，承佛神力而说颂言：　　「其心寂灭恒调顺，平等无碍如虚空，离诸垢浊住于道，此殊胜行汝应听。　　百千亿劫修诸善，供养无量无边佛，声闻独觉亦复然，为利众生发大心。　　精勤持戒常柔忍，惭愧福智皆具足，志求佛智修广慧，愿得十力发大心。　　三世诸佛咸供养，一切国土悉严净，了知诸法皆平等，为利众生发大心。　　住于初地生是心，永离众恶常欢喜，愿力广修诸善法，以悲愍故入后位。　　戒闻具足念众生，涤除垢秽心明洁，观察世间三毒火，广大解者趣三地。　　三有一切皆无常，如箭入身苦炽然，厌离有为求佛法，广大智人趣焰地。　　念慧具足得道智，供养百千无量佛，常观最胜诸功德，斯人趣入难胜地。　　智慧方便善观察，种种示现救众生，复供十力无上尊，趣入无生现前地。　　世所难知而能知，不受于我离有无，法性本寂随缘转，得此微妙向七地。　　智慧方便心广大，难行难伏难了知，虽证寂灭勤修习，能趣如空不动地。　　佛劝令从寂灭起，广修种种诸智业，具十自在观世间，以此而升善慧地。　　以微妙智观众生，心行业惑等稠林，为欲化其令趣道，演说诸佛胜义藏。　　次第修行具众善，乃至九地集福慧，常求诸佛最上法，得佛智水灌其顶。　　获得无数诸三昧，亦善了知其作业，最后三昧名受职，住广大境恒不动。　　菩萨得此三昧时，大宝莲华忽然现，身量称彼于中坐，佛子围绕同观察。　　放大光明百千亿，灭除一切众生苦，复于顶上放光明，普入十方诸佛会，　　悉住空中作光网，供养佛已从足入；即时诸佛悉了知，今此佛子登职位。　　十方菩萨来观察，受职大士舒光照；诸佛眉间亦放光，普照而来从顶入。　　十方世界咸震动，一切地狱苦消灭；是时诸佛与其职，如转轮王第一子。　　若蒙诸佛与灌顶，是则名登法云地，智慧增长无有边，开悟一切诸世间。　　欲界色界无色界，法界世界众生界，有数无数及虚空，如是一切咸通达。　　一切化用大威力，诸佛加持微细智，秘密劫数毛道等，皆能如实而观察。　　受生舍俗成正道，转妙法轮入涅槃，乃至寂灭解脱法，及所未说皆能了。　　菩萨住此法云地，具足念力持佛法，譬如大海受龙雨，此地受法亦复然。　　十方无量诸众生，悉得闻持持佛法，于一佛所所闻法，过于彼数无有量。　　以昔智愿威神力，一念普遍十方土，[雨/注]甘露雨灭烦恼，是故佛说名法云。　　神通示现遍十方，超出人天世间境，复过是数无量亿，世智思惟必迷闷。　　一举足量智功德，乃至九地不能知，何况一切诸众生，及以声闻辟支佛。　　此地菩萨供养佛，十方国土悉周遍，亦供现前诸圣众，具足庄严佛功德。　　住于此地复为说，三世法界无碍智，众生国土悉亦然，乃至一切佛功德。　　此地菩萨智光明，能示众生正法路，自在天光除世暗，此光灭暗亦如是。　　住此多作三界王，善能演说三乘法，无量三昧一念得，所见诸佛亦如是。　　此地我今已略说，若欲广说不可尽。　　如是诸地佛智中，如十山王嶷然住。　　初地艺业不可尽，譬如雪山集众药；二地戒闻如香山；三如鞞陀发妙华；　　焰慧道宝无有尽，譬如仙山仁善住；五地神通如由干；六如马耳具众果；　　七地大慧如尼民；八地自在如轮围；九如计都集无碍；十如须弥具众德。　　初地愿首二持戒；三地功德四专一；五地微妙六甚深；七广大慧八庄严；　　九地思量微妙义，出过一切世间道；十地受持诸佛法，如是行海无尽竭。　　十行超世发心初，持戒第二禅第三，行净第四成就五，缘生第六贯穿七，　　第八置在金刚幢，第九观察众稠林，第十灌顶随王意，如是德宝渐清净。　　十方国土碎为尘，可于一念知其数，毫末度空可知量，亿劫说此不可尽。」　　　　大方广佛华严经卷第三十九　　　　大方广佛华严经卷第四十　　　　　于阗国三藏实叉难陀奉　制译　　　　十定品第二十七之一　　尔时，世尊在摩竭提国阿兰若法菩提场中始成正觉，于普光明殿入刹那际诸佛三昧，以一切智自神通力现如来身，清净无碍，无所依止，无有攀缘，住奢摩他最极寂静，具大威德无所染著，能令见者悉得开悟，随宜出兴不失于时，恒住一相所谓无相。与十佛刹微尘数菩萨摩诃萨俱，靡不皆入灌顶之位，具菩萨行，等于法界无量无边，获诸菩萨普见三昧，大悲安隐一切众生，神通自在，同于如来智慧深入，演真实义，具一切智，降伏众魔，虽入世间心恒寂静，住于菩萨无住解脱。其名曰：金刚慧菩萨、无等慧菩萨、义语慧菩萨、最胜慧菩萨、常舍慧菩萨、那伽慧菩萨、成就慧菩萨、调顺慧菩萨、大力慧菩萨、难思慧菩萨、无碍慧菩萨、增上慧菩萨、普供慧菩萨、如理慧菩萨、善巧慧菩萨、法自在慧菩萨、法慧菩萨、寂静慧菩萨、虚空慧菩萨、一相慧菩萨、善慧菩萨、如幻慧菩萨、广大慧菩萨、势力慧菩萨、世间慧菩萨、佛地慧菩萨、真实慧菩萨、尊胜慧菩萨、智光慧菩萨、无边慧菩萨、念庄严菩萨、达空际菩萨、性庄严菩萨、甚深境菩萨、善解处非处菩萨、大光明菩萨、常光明菩萨、了佛种菩萨、心王菩萨、一行菩萨、常现神通菩萨、智慧芽菩萨、功德处菩萨、法灯菩萨、照世菩萨、持世菩萨、最安隐菩萨、最上菩萨、无上菩萨、无比菩萨、超伦菩萨、无碍行菩萨、光明焰菩萨、月光菩萨、一尘菩萨、坚固行菩萨、[雨/注]法雨菩萨、最胜幢菩萨、普庄严菩萨、智眼菩萨、法眼菩萨、慧云菩萨、总持王菩萨、无住愿菩萨、智藏菩萨、心王菩萨、内觉慧菩萨、住佛智菩萨、陀罗尼勇健力菩萨、持地力菩萨、妙月菩萨、须弥顶菩萨、宝顶菩萨、普光照菩萨、威德王菩萨、智慧轮菩萨、大威德菩萨、大龙相菩萨、质直行菩萨、不退转菩萨、持法幢菩萨、无忘失菩萨、摄诸趣菩萨、不思议决定慧菩萨、游戏无边智菩萨、无尽妙法藏菩萨、智日菩萨、法日菩萨、智藏菩萨、智泽菩萨、普见菩萨、不空见菩萨、金刚通菩萨、金刚智菩萨、金刚焰菩萨、金刚慧菩萨、普眼菩萨、佛日菩萨、持佛金刚秘密义菩萨、普眼境界智庄严菩萨……。如是等菩萨摩诃萨十佛刹微尘数，往昔皆与毗卢遮那如来同修菩萨诸善根行。　　尔时，普眼菩萨摩诃萨承佛神力从座而起，偏袒右肩，右膝著地，合掌白佛言：　　「世尊！我于如来、应、正等觉，欲有所问，愿垂哀许。」佛言：「普眼！恣汝所问，当为汝说，令汝心喜。」普眼菩萨言：「世尊！普贤菩萨及住普贤所有行愿诸菩萨众，成就几何三昧解脱，而于菩萨诸大三昧或入、或出、或时安住？以于菩萨不可思议广大三昧善入出故，能于一切三昧自在神通变化无有休息。」佛言：「善哉！普眼！汝为利益去、来、现在诸菩萨众而问斯义。普眼！普贤菩萨今现在此，已能成就不可思议自在神通，出过一切诸菩萨上，难可值遇；从于无量菩萨行生，菩萨大愿悉已清净，所行之行皆无退转，无量波罗蜜门、无碍陀罗尼门、无尽辩才门皆悉已得，清净无碍，大悲利益一切众生，以本愿力尽未来际而无厌倦。汝应请彼，彼当为汝说其三昧自在解脱。」　　尔时，会中诸菩萨众闻普贤名，即时获得不可思议无量三昧，其心无碍寂然不动，智慧广大难可测量，境界甚深无能与等；现前悉见无数诸佛，得如来力，同如来性，去、来、现在靡不明照，所有福德不可穷尽，一切神通皆已具足。其诸菩萨于普贤所，心生尊重，渴仰欲见，悉于众会周遍观察而竟不睹，亦不见其所坐之座。此由如来威力所持，亦是普贤神通自在使其然耳。　　尔时，普眼菩萨白佛言：「世尊！普贤菩萨今何所在？」佛言：「普眼！普贤菩萨今现在此道场众会，亲近我住，初无动移。」是时，普眼及诸菩萨复更观察道场众会，周遍求觅，白佛言：「世尊！我等今者犹未得见普贤菩萨其身及座。」佛言：「如是，善男子！汝等何故而不得见？善男子！普贤菩萨住处甚深不可说故。普贤菩萨获无边智慧门，入师子奋迅定，得无上自在用，入清净无碍际，生如来十种力，以法界藏为身，一切如来共所护念，于一念顷悉能证入三世诸佛无差别智，是故汝等不能见耳。」　　尔时，普眼菩萨闻如来说普贤菩萨清净功德，得十千阿僧祇三昧；以三昧力复遍观察，渴仰欲见普贤菩萨，亦不能睹。其余一切诸菩萨众俱亦不见。时，普眼菩萨从三昧起，白佛言：「世尊！我已入十千阿僧祇三昧，求见普贤而竟不得，不见其身及身业、语及语业、意及意业、座及住处，悉皆不见。」佛言：「如是如是！善男子！当知皆以普贤菩萨住不思议解脱之力。普眼！于汝意云何？颇有人能说幻术文字中种种幻相所住处不？」答言：「不也。」佛言：「普眼！幻中幻相尚不可说，何况普贤菩萨秘密身境界、秘密语境界、秘密意境界，而于其中能入能见！何以故？普贤菩萨境界甚深，不可思议，无有量、已过量。举要言之，普贤菩萨以金刚慧普入法界，于一切世界无所行、无所住，知一切众生身皆即非身，无去无来，得无断尽、无差别自在神通，无依无作，无有动转，至于法界究竟边际。善男子！若有得见普贤菩萨，若得承事，若得闻名，若有思惟，若有忆念，若生信解，若勤观察，若始趣向，若正求觅，若兴誓愿，相续不绝，皆获利益，无空过者。」　　尔时，普眼及一切菩萨众于普贤菩萨心生渴仰，愿得瞻觐，作如是言：「南无一切诸佛！南无普贤菩萨！」如是三称，头顶礼敬。尔时，佛告普眼菩萨及诸众会言：「诸佛子！汝等宜更礼敬普贤，殷勤求请，又应专至观察十方，想普贤身现在其前。如是思惟，周遍法界，深心信解，厌离一切，誓与普贤同一行愿：入于不二真实之法，其身普现一切世间，悉知众生诸根差别，遍一切处集普贤道。若能发起如是大愿，则当得见普贤菩萨。」是时，普眼闻佛此语，与诸菩萨俱时顶礼，求请得见普贤大士。　　尔时，普贤菩萨即以解脱神通之力，如其所应为现色身，令彼一切诸菩萨众皆见普贤亲近如来，于此一切菩萨众中坐莲华座；亦见于余一切世界一切佛所，从彼次第相续而来；亦见在彼一切佛所，演说一切诸菩萨行，开示一切智智之道，阐明一切菩萨神通，分别一切菩萨威德，示现一切三世诸佛。是时，普眼菩萨及一切菩萨众见此神变，其心踊跃，生大欢喜，莫不顶礼普贤菩萨，心生尊重，如见十方一切诸佛。　　是时，以佛大威神力及诸菩萨信解之力、普贤菩萨本愿力故，自然而雨十千种云。所谓：种种华云、种种鬘云、种种香云、种种末香云、种种盖云、种种衣云、种种严具云、种种珍宝云、种种烧香云、种种缯彩云。不可说世界六种震动；奏天音乐，其声远闻不可说世界；放大光明，其光普照不可说世界，令三恶趣悉得除灭，严净不可说世界，令不可说菩萨入普贤行、不可说菩萨成普贤行，不可说菩萨于普贤行愿悉得圆满成阿耨多罗三藐三菩提。　　尔时，普眼菩萨白佛言：「世尊！普贤菩萨是住大威德者、住无等者、住无过者、住不退者、住平等者、住不坏者、住一切差别法者、住一切无差别法者、住一切众生善巧心所住者、住一切法自在解脱三昧者。」佛言：「如是如是！普眼！如汝所说，普贤菩萨有阿僧祇清净功德，所谓：无等庄严功德、无量宝功德、不思议海功德、无量相功德、无边云功德、无边际不可称赞功德、无尽法功德、不可说功德、一切佛功德、称扬赞叹不可尽功德。」　　尔时，如来告普贤菩萨言：「普贤！汝应为普眼及此会中诸菩萨众说十三昧，令得善入，成满普贤所有行愿。诸菩萨摩诃萨说此十大三昧故，令过去菩萨已得出离，现在菩萨今得出离，未来菩萨当得出离。何者为十？一者普光大三昧，二者妙光大三昧，三者次第遍往诸佛国土大三昧，四者清净深心行大三昧，五者知过去庄严藏大三昧，六者智光明藏大三昧，七者了知一切世界佛庄严大三昧，八者众生差别身大三昧，九者法界自在大三昧，十者无碍轮大三昧。此十大三昧，诸大菩萨乃能善入，去、来、现在一切诸佛已说、当说、现说。若诸菩萨爱乐尊重，修习不懈，则得成就如是之人，则名为佛，则名如来，亦则名为得十力人，亦名导师，亦名大导师，亦名一切智，亦名一切见，亦名住无碍，亦名达诸境，亦名一切法自在。此菩萨普入一切世界，而于世界无所著；普入一切众生界，而于众生无所取；普入一切身，而于身无所碍；普入一切法界，而知法界无有边。亲近三世一切佛，明见一切诸佛法，巧说一切文字，了达一切假名，成就一切菩萨清净道，安住一切菩萨差别行。于一念中，普得一切三世智，普知一切三世法，普说一切诸佛教，普转一切不退轮，于去、来、现在一一世，普证一切菩提道；于此一一菩提中，普了一切佛所说。此是诸菩萨法相门，是诸菩萨智觉门，是一切种智无胜幢门，是普贤菩萨诸行愿门，是猛利神通誓愿门，是一切总持辩才门，是三世诸法差别门，是一切诸佛示现门，是以萨婆若安立一切众生门，是以佛神力严净一切世界门。若菩萨入此三昧，得法界力无有穷尽，得虚空行无有障碍；得法王位无量自在，譬如世间灌顶受职。得无边智，一切通达；得广大力，十种圆满；成无诤心，入寂灭际；大悲无畏，犹如师子；为智慧丈夫，然正法明灯；一切功德叹不可尽，声闻、独觉莫能思议；得法界智，住无动际，而能随俗种种开演；住于无相，善入法相；得自性清净藏，生如来清净家；善开种种差别法门，而以智慧了无所有；善知于时，常行法施开悟一切，名为智者；普摄众生，悉令清净；以方便智示成佛道，而常修行菩萨之行无有断尽；入一切智方便境界，示现种种广大神通。是故，普贤！汝今应当分别广说一切菩萨十大三昧，今此众会咸皆愿闻。」　　尔时，普贤菩萨承如来旨，观普眼等诸菩萨众而告之言：　　「佛子！云何为菩萨摩诃萨普光明三昧？佛子！此菩萨摩诃萨有十种无尽法。何者为十？所谓：诸佛出现智无尽、众生变化智无尽、世界如影智无尽、深入法界智无尽、善摄菩萨智无尽、菩萨不退智无尽、善观一切法义智无尽、善持心力智无尽、住广大菩提心智无尽、住一切佛法一切智愿力智无尽。佛子！是名菩萨摩诃萨十种无尽法。佛子！此菩萨摩诃萨发十种无边心。何等为十？所谓：发度脱一切众生无边心；发承事一切诸佛无边心；发供养一切诸佛无边心；发普见一切诸佛无边心；发受持一切佛法不忘失无边心；发示现一切佛无量神变无边心；发为得佛力故，不舍一切菩提行无边心；发普入一切智微细境界，说一切佛法无边心；发普入佛不思议广大境界无边心；发于佛辩才起深志乐，领受诸佛法无边心；发示现种种自在身，入一切如来道场众会无边心。是为十。佛子！此菩萨摩诃萨有十种入三昧差别智。何者为十？所谓：东方入定西方起，西方入定东方起，南方入定北方起，北方入定南方起，东北方入定西南方起，西南方入定东北方起，西北方入定东南方起，东南方入定西北方起，下方入定上方起，上方入定下方起。是为十。　　「佛子！此菩萨摩诃萨有十种入大三昧善巧智。何者为十？佛子！菩萨摩诃萨以三千大千世界为一莲华，现身遍此莲华之上结跏趺坐，身中复现三千大千世界，其中有百亿四天下，一一四天下现百亿身，一一身入百亿百亿三千大千世界，于彼世界一一四天下现百亿百亿菩萨修行，一一菩萨修行生百亿百亿决定解，一一决定解令百亿百亿根性圆满，一一根性成百亿百亿菩萨法不退业。然所现身非一非多，入定、出定无所错乱。佛子！如罗睺阿修罗王，本身长七百由旬，化形长十六万八千由旬，于大海中出其半身，与须弥山而正齐等。佛子！彼阿修罗王虽化其身长十六万八千由旬，然亦不坏本身之相，诸蕴、界、处悉皆如本，心不错乱，不于变化身而作他想，于其本身生非己想，本受生身恒受诸乐，化身常现种种自在神通威力。佛子！阿修罗王有贪、恚、痴，具足憍慢，尚能如是变现其身；何况菩萨摩诃萨能深了达心法如幻，一切世间皆悉如梦，一切诸佛出兴于世皆如影像，一切世界犹如变化，言语音声悉皆如响，见如实法，以如实法而为其身，知一切法本性清净，了知身心无有实体，其身普住无量境界，以佛智慧广大光明净修一切菩提之行！　　「佛子！菩萨摩诃萨住此三昧，超过世间，远离世间，无能惑乱，无能映夺。佛子！譬如比丘观察内身，住不净观，审见其身皆是不净。菩萨摩诃萨亦复如是，住此三昧，观察法身，见诸世间普入其身，于中明见一切世间及世间法，于诸世间及世间法皆无所著。佛子！是名菩萨摩诃萨第一普光明大三昧善巧智。　　「佛子！云何为菩萨摩诃萨妙光明三昧？佛子！此菩萨摩诃萨能入三千大千世界微尘数三千大千世界，于一一世界现三千大千世界微尘数身，一一身放三千大千世界微尘数光，一一光现三千大千世界微尘数色，一一色照三千大千世界微尘数世界，一一世界中调伏三千大千世界微尘数众生。是诸世界种种不同，菩萨悉知，所谓：世界杂染、世界清净、世界所因、世界建立、世界同住、世界光色、世界来往；如是一切，菩萨悉知，菩萨悉入。是诸世界亦悉来入菩萨之身，然诸世界无有杂乱，种种诸法亦不坏灭。佛子！譬如日出绕须弥山、照七宝山，其七宝山及宝山间皆有光影分明显现，其宝山上所有日影莫不显现山间影中，其七山间所有日影亦悉显现山上影中；如是展转，更相影现，或说日影出七宝山，或说日影出七山间，或说日影入七宝山，或说日影入七山间；但此日影更相照现，无有边际，体性非有，亦复非无，不住于山，不离于山，不住于水，亦不离水。佛子！菩萨摩诃萨亦复如是，住此妙光广大三昧，不坏世间安立之相，不灭世间诸法自性；不住世界内，不住世界外；于诸世界无所分别，亦不坏于世界之相；观一切法一相无相，亦不坏于诸法自性；住真如性，恒不舍离。佛子！譬如幻师善知幻术，住四衢道作诸幻事，于一日中一须臾顷，或现一日，或现一夜，或复现作七日七夜、半月一月、一年百年，随其所欲皆能示现城邑聚落、泉流河海、日月云雨、宫殿屋宅，如是一切靡不具足；不以示现经年岁故，坏其根本一日一时；不以本时极短促故，坏其所现日月年岁；幻相明现，本日不灭。菩萨摩诃萨亦复如是，入此妙光广大三昧，现阿僧祇世界入一世界。其阿僧祇世界一一皆有地、水、火、风、大海、诸山、城邑、聚落、园林、屋宅、天宫、龙宫、夜叉宫、乾闼婆宫、阿修罗宫、迦楼罗宫、紧那罗宫、摩睺罗伽宫，种种庄严皆悉具足。欲界、色界、无色界，小千世界、大千世界，业行果报，死此生彼。一切世间所有时节、须臾、昼夜、半月、一月、一岁、百岁、成劫、坏劫，杂染国土、清净国土、广大国土、狭小国土，于中诸佛出兴于世，佛刹清净，菩萨众会周匝围绕，神通自在，教化众生。其诸国土所在方处，无量人众悉皆充满，殊形异趣种种众生无量无边不可思议，去、来、现在清净业力出生无量上妙珍宝。如是等事，咸悉示现，入一世界。菩萨于此普皆明见，普入普观，普思普了，以无尽智皆如实知，不以彼世界多故坏此一世界，不以此世界一故坏彼多世界。何以故？菩萨知一切法皆无我故，是名：入无命法、无作法者；菩萨于一切世间勤修行无诤法故，是名：住无我法者；菩萨如实见一切身皆从缘起故，是名：住无众生法者；菩萨知一切生灭法皆从因生故，是名：住无补伽罗法者；菩萨知诸法本性平等故，是名：住无意生、无摩纳婆法者；菩萨知一切法本性寂静故，是名：住寂静法者；菩萨知一切法一相故，是名：住无分别法者；菩萨知法界无有种种差别法故，是名：住不思议法者；菩萨勤修一切方便，善调伏众生故，是名：住大悲法者。　　「佛子！菩萨如是能以阿僧祇世界入一世界，知无数众生种种差别，见无数菩萨各各发趣，观无数诸佛处处出兴；彼诸如来所演说法，其诸菩萨悉能领受，亦见自身于中修行；然不舍此处而见在彼，亦不舍彼处而见在此，彼身、此身无有差别。入法界故，常勤观察无有休息，不舍智慧无退转故。如有幻师随于一处作诸幻术，不以幻地故坏于本地，不以幻日故坏于本日。菩萨摩诃萨亦复如是，于无国土现有国土，于有国土现无国土；于有众生现无众生，于无众生现有众生；无色现色，色现无色；初不乱后，后不乱初。菩萨了知一切世法悉亦如是，同于幻化。知法幻故，知智幻；知智幻故，知业幻；知智幻、业幻已，起于幻智，观一切业如世幻者，不于处外而现其幻，亦不于幻外而有其处。菩萨摩诃萨亦复如是，不于虚空外入世间，亦不于世间外入虚空。何以故？虚空、世间无差别故，住于世间亦住虚空。菩萨摩诃萨于虚空中能见、能修一切世间种种差别妙庄严业，于一念顷悉能了知无数世界若成若坏，亦知诸劫相续次第；能于一念现无数劫，亦不令其一念广大。菩萨摩诃萨得不思议解脱幻智，到于彼岸；住于幻际，入世幻数，思惟诸法悉皆如幻；不违幻世，尽于幻智，了知三世与幻无别，决定通达，心无边际。如诸如来住如幻智，其心平等；菩萨摩诃萨亦复如是，知诸世间皆悉如幻，于一切处皆无所著、无有我所。如彼幻师作诸幻事，虽不与彼幻事同住，而于幻事亦无迷惑；菩萨摩诃萨亦复如是，知一切法到于彼岸，心不计我能入于法，亦不于法而有错乱。是为菩萨摩诃萨第二妙光明大三昧善巧智。　　　　大方广佛华严经卷第四十          
