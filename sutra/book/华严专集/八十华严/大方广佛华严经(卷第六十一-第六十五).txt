　　　　大方广佛华严经卷第六十一　　　　　于阗国三藏实叉难陀奉　制译　　　　入法界品第三十九之二　　尔时，普贤菩萨摩诃萨普观一切菩萨众会，以等法界方便、等虚空界方便、等众生界方便，等三世、等一切劫、等一切众生业、等一切众生欲、等一切众生解、等一切众生根、等一切众生成熟时、等一切法光影方便，为诸菩萨，以十种法句开发、显示、照明、演说此师子频申三昧。何等为十？所谓：演说能示现等法界一切佛刹微尘中，诸佛出兴次第、诸刹成坏次第法句；演说能示现等虚空界一切佛刹中，尽未来劫赞叹如来功德音声法句；演说能示现等虚空界一切佛刹中，如来出世无量无边成正觉门法句；演说能示现等虚空界一切佛刹中，佛坐道场菩萨众会法句；演说于一切毛孔，念念出现等三世一切佛变化身充满法界法句；演说能令一身充满十方一切刹海，平等显现法句；演说能令一切诸境界中，普现三世诸佛神变法句；演说能令一切佛刹微尘中，普现三世一切佛刹微尘数佛种种神变经无量劫法句；演说能令一切毛孔出生三世一切诸佛大愿海音，尽未来劫开发化导一切菩萨法句；演说能令佛师子座量同法界，菩萨众会道场庄严等无差别，尽未来劫转于种种微妙法轮法句。佛子！此十为首，有不可说佛刹微尘数法句，皆是如来智慧境界。　　尔时，普贤菩萨欲重宣此义，承佛神力，观察如来，观察众会，观察诸佛难思境界，观察诸佛无边三昧，观察不可思议诸世界海，观察不可思议如幻法智，观察不可思议三世诸佛悉皆平等，观察一切无量无边诸言辞法，而说颂言：　　「一一毛孔中，微尘数刹海，悉有如来坐，皆具菩萨众。　　一一毛孔中，无量诸刹海，佛处菩提座，如是遍法界。　　一一毛孔中，一切刹尘佛，菩萨众围绕，为说普贤行。　　佛坐一国土，充满十方界，无量菩萨云，咸来集其所。　　亿刹微尘数，菩萨功德海，俱从会中起，遍满十方界。　　悉住普贤行，皆游法界海，普现一切刹，等入诸佛会。　　安坐一切刹，听闻一切法；一一国土中，亿劫修诸行。　　菩萨所修行，普明法海行，入于大愿海，住佛境界地。　　了达普贤行，出生诸佛法，具佛功德海，广现神通事。　　身云等尘数，充遍一切刹，普雨甘露法，令众住佛道。」　　尔时，世尊欲令诸菩萨安住如来师子频申广大三昧故，从眉间白毫相放大光明，其光名：普照三世法界门，以不可说佛刹微尘数光明而为眷属，普照十方一切世界海诸佛国土。时，逝多林菩萨大众，悉见一切尽法界、虚空界一切佛刹一一微尘中，各有一切佛刹微尘数诸佛国土，种种名、种种色、种种清净、种种住处、种种形相。如是一切诸国土中，皆有大菩萨坐于道场师子座上成等正觉，菩萨大众前后围绕，诸世间主而为供养；或见于不可说佛刹量大众会中，出妙音声充满法界，转正法轮；或见在天宫殿、龙宫殿、夜叉宫殿，乾闼婆、阿修罗、迦楼罗、紧那罗、摩睺罗伽、人、非人等诸宫殿中，或在人间村邑聚落、王都大处，现种种姓、种种名、种种身、种种相、种种光明，住种种威仪，入种种三昧，现种种神变，或时自以种种言音，或令种种诸菩萨等在于种种大众会中种种言辞说种种法。　　如此会中，菩萨大众见于如是诸佛如来甚深三昧大神通力；如是尽法界、虚空界，东、西、南、北、四维、上、下一切方海中，依于众生心想而住，始从前际至今现在，一切国土身、一切众生身、一切虚空道，其中一一毛端量处，一一各有微尘数刹种种业起次第而住，悉有道场菩萨众会，皆亦如是见佛神力，不坏三世，不坏世间，于一切众生心中现其影像，随一切众生心乐出妙言音，普入一切众会中，普现一切众生前，色相有别，智慧无异，随其所应开示佛法，教化调伏一切众生未曾休息。其有见此佛神力者，皆是毗卢遮那如来于往昔时善根摄受，或昔曾以四摄所摄，或是见闻忆念亲近之所成熟，或是往昔教其令发阿耨多罗三藐三菩提心，或是往昔于诸佛所同种善根，或是过去以一切智善巧方便教化成熟，是故皆得入于如来不可思议甚深三昧；尽法界、虚空界大神通力，或入法身，或入色身，或入往昔所成就行，或入圆满诸波罗蜜，或入庄严清净行轮，或入菩萨诸地，或入成正觉力，或入佛所住三昧无差别大神变，或入如来力、无畏智，或入佛无碍辩才海。　　彼诸菩萨以种种解、种种道、种种门、种种入、种种理趣、种种随顺、种种智慧、种种助道、种种方便、种种三昧，入如是等十不可说佛刹微尘数佛神变海方便门。云何种种三昧？所谓：普庄严法界三昧、普照一切三世无碍境界三昧、法界无差别智光明三昧、入如来境界不动转三昧、普照无边虚空三昧、入如来力三昧、佛无畏勇猛奋迅庄严三昧、一切法界旋转藏三昧、如月普现一切法界以无碍音大开演三昧、普清净法光明三昧、无碍缯法王幢三昧、一一境界中悉见一切诸佛海三昧、于一切世间悉现身三昧、入如来无差别身境界三昧、随一切世间转大悲藏三昧、知一切法无有迹三昧、知一切法究竟寂灭三昧、虽无所得而能变化普现世间三昧、普入一切刹三昧、庄严一切佛刹成正觉三昧、观一切世间主色相差别三昧、观一切众生境界无障碍三昧、能出生一切如来母三昧、能修行入一切佛海功德道三昧、一一境界中出现神变尽未来际三昧、入一切如来本事海三昧、尽未来际护持一切如来种性三昧、以决定解力令现在十方一切佛刹海皆清净三昧、一念中普照一切佛所住三昧、入一切境界无碍际三昧、令一切世界为一佛刹三昧、出一切佛变化身三昧、以金刚王智知一切诸根海三昧、知一切如来同一身三昧、知一切法界所安立悉住心念际三昧、于一切法界广大国土中示现涅槃三昧、令住最上处三昧、于一切佛刹现种种众生差别身三昧、普入一切佛智慧三昧、知一切法性相三昧、一念普知三世法三昧、念念中普现法界身三昧、以师子勇猛智知一切如来出兴次第三昧、于一切法界境界慧眼圆满三昧、勇猛趣向十力三昧、放一切功德圆满光明普照世间三昧、不动藏三昧、说一法普入一切法三昧、于一法以一切言音差别训释三昧、演说一切佛无二法三昧、知三世无碍际三昧、知一切劫无差别三昧、入十力微细方便三昧、于一切劫成就一切菩萨行不断绝三昧、十方普现身三昧、于法界自在成正觉三昧、生一切安隐受三昧、出一切庄严具庄严虚空界三昧、念念中出等众生数变化身云三昧、如来净空月光明三昧、常见一切如来住虚空三昧、开示一切佛庄严三昧、照明一切法义灯三昧、照十力境界三昧、三世一切佛幢想三昧、一切佛一密藏三昧、念念中所作皆究竟三昧、无尽福德藏三昧、见无边佛境界三昧、坚住一切法三昧、现一切如来变化悉令知见三昧、念念中佛日常出现三昧、一念中悉知三世所有法三昧、普音演说一切法性寂灭三昧、见一切佛自在力三昧、法界开敷莲华三昧、观诸法如虚空无住处三昧、十方海普入一方三昧、入一切法界无源底三昧、一切法海三昧、以寂静身放一切光明三昧、一念中现一切神通大愿三昧、一切时一切处成正觉三昧、以一庄严入一切法界三昧、普现一切诸佛身三昧、知一切众生广大殊胜神通智三昧、一念中其身遍法界三昧、现一乘净法界三昧、入普门法界示现大庄严三昧、住持一切佛法轮三昧、以一切法门庄严一法门三昧、以因陀罗网愿行摄一切众生界三昧、分别一切世界门三昧、乘莲华自在游步三昧、知一切众生种种差别神通智三昧、令其身恒现一切众生前三昧、知一切众生差别音声言辞海三昧、知一切众生差别智神通三昧、大悲平等藏三昧、一切佛入如来际三昧、观察一切如来解脱处师子频申三昧……。菩萨以如是等不可说佛刹微尘数三昧，入毗卢遮那如来念念充满一切法界三昧神变海。　　其诸菩萨皆悉具足大智神通，明利自在，住于诸地，以广大智普观一切；从诸智慧种性而生，一切智智常现在前，得离痴翳清净智眼，为诸众生作调御师；住佛平等，于一切法无有分别；了达境界，知诸世间性皆寂灭无有依处；普诣一切诸佛国土而无所著，悉能观察一切诸法而无所住，遍入一切妙法宫殿而无所来；教化调伏一切世间，普为众生现安隐处；智慧解脱，为其所行；恒以智身住离贪际，超诸有海，示真实际；智光圆满，普见诸法；住于三昧，坚固不动；于诸众生恒起大悲，知诸法门悉皆如幻，一切众生悉皆如梦，一切如来悉皆如影，一切言音悉皆如响，一切诸法悉皆如化；善能积集殊胜行愿，智慧圆满，清净善巧，心极寂静；善入一切总持境界，具三昧力，勇猛无怯；获明智眼，住法界际，到一切法无所得处；修习无涯智慧大海，到智波罗蜜究竟彼岸，为般若波罗蜜之所摄持；以神通波罗蜜普入世间，依三昧波罗蜜得心自在；以不颠倒智知一切义，以巧分别智开示法藏，以现了智训释文辞，以大愿力说法无尽，以无所畏大师子吼；常乐观察无依处法，以净法眼普观一切，以净智月照世成坏，以智慧光照真实谛；福德智慧如金刚山，一切譬谕所不能及；善观诸法，慧根增长；勇猛精进，摧伏众魔；无量智慧，威光炽盛；其身超出一切世间，得一切法无碍智慧，善能悟解尽、无尽际；住于普际，入真实际，无相观智常现在前；善巧成就诸菩萨行，以无二智知诸境界，普见一切世间诸趣，遍往一切诸佛国土；智灯圆满，于一切法无诸暗障，放净法光照十方界；为诸世间真实福田，若见若闻所愿皆满，福德高大超诸世间，勇猛无畏摧诸外道；演微妙音遍一切刹，普见诸佛心无厌足；于佛法身已得自在，随所应化而为现身，一身充满一切佛刹；已得自在清净神通，乘大智舟，所往无碍，智慧圆满周遍法界；譬如日出普照世间，随众生心现其色像；知诸众生根性欲乐，入一切法无诤境界；知诸法性无生无起，能令小大自在相入；决了佛地甚深之趣，以无尽句说甚深义，于一句中演说一切修多罗海；获大智慧陀罗尼身，凡所受持永无忘失；一念能忆无量劫事，一念悉知三世一切诸众生智；恒以一切陀罗尼门，演说无边诸佛法海，常转不退清净法轮，令诸众生皆生智慧；得佛境界智慧光明，入于善见甚深三昧；入一切法无障碍际，于一切法胜智自在，一切境界清净庄严；普入十方一切法界，随其方所靡不咸至；一一尘中现成正觉，于无色性现一切色，以一切方普入一方。其诸菩萨具如是等无边福智功德之藏，常为诸佛之所称叹，种种言辞说其功德不能令尽，靡不咸在逝多林中，深入如来功德大海，悉见于佛光明所照。　　尔时，诸菩萨得不思议正法光明，心大欢喜，各于其身及以楼阁、诸庄严具，并其所坐师子之座，遍逝多林一切物中，化现种种大庄严云，充满一切十方法界。所谓：于念念中放大光明云，充满十方，悉能开悟一切众生；出一切摩尼宝铃云，充满十方，出微妙音，称扬赞叹三世诸佛一切功德；出一切音乐云，充满十方，音中演说一切众生诸业果报；出一切菩萨种种愿行色相云，充满十方，说诸菩萨所有大愿；出一切如来自在变化云，充满十方，演出一切诸佛如来语言音声；出一切菩萨相好庄严身云，充满十方，说诸如来于一切国土出兴次第；出三世如来道场云，充满十方，现一切如来成等正觉功德庄严；出一切龙王云，充满十方，雨一切诸香；出一切世主身云，充满十方，演说普贤菩萨之行；出一切宝庄严清净佛刹云，充满十方，现一切如来转正法轮。是诸菩萨以得不思议法光明故，法应如是，出兴此等不可说佛刹微尘数大神变庄严云。　　尔时，文殊师利菩萨，承佛神力，欲重宣此逝多林中诸神变事，观察十方而说颂言：　　「汝应观此逝多林，以佛威神广无际，一切庄严皆示现，十方法界悉充满。　　十方一切诸国土，无边品类大庄严，于其座等境界中，色像分明皆显现。　　从诸佛子毛孔出，种种庄严宝焰云，及发如来微妙音，遍满十方一切刹。　　宝树华中现妙身，其身色相等梵王，从禅定起而游步，进止威仪恒寂静。　　如来一一毛孔内，常现难思变化身，皆如普贤大菩萨，种种诸相为严好。　　逝多林上虚空中，所有庄严发妙音，普说三世诸菩萨，成就一切功德海。　　逝多林中诸宝树，亦出无量妙音声，演说一切诸群生，种种业海各差别。　　林中所有众境界，悉现三世诸如来，一一皆起大神通，十方刹海微尘数。　　十方所有诸国土，一切刹海微尘数，悉入如来毛孔中，次第庄严皆现睹。　　所有庄严皆现佛，数等众生遍世间，一一咸放大光明，种种随宜化群品。　　香焰众华及宝藏，一切庄严殊妙云，靡不广大等虚空，遍满十方诸国土。　　十方三世一切佛，所有庄严妙道场，于此园林境界中，一一色像皆明现。　　一切普贤诸佛子，百千劫海庄严刹，其数无量等众生，莫不于此林中见。」　　尔时，彼诸菩萨，以佛三昧光明照故，即时得入如是三昧，一一皆得不可说佛刹微尘数大悲门，利益安乐一切众生；于其身上一一毛孔，皆出不可说佛刹微尘数光明；一一光明，皆化现不可说佛刹微尘数菩萨。其身形相如世诸主，普现一切众生之前，周匝遍满十方法界，种种方便教化调伏，或现不可说佛刹微尘数诸天宫殿无常门，或现不可说佛刹微尘数一切众生受生门，或现不可说佛刹微尘数一切菩萨修行门，或现不可说佛刹微尘数梦境门，或现不可说佛刹微尘数菩萨大愿门，或现不可说佛刹微尘数震动世界门，或现不可说佛刹微尘数分别世界门，或现不可说佛刹微尘数现生世界门，或现不可说佛刹微尘数檀波罗蜜门，或现不可说佛刹微尘数一切如来修诸功德种种苦行尸波罗蜜门，或现不可说佛刹微尘数割截肢体羼提波罗蜜门，或现不可说佛刹微尘数勤修毗梨耶波罗蜜门，或现不可说佛刹微尘数一切菩萨修诸三昧禅定解脱门，或现不可说佛刹微尘数佛道圆满智光明门，或现不可说佛刹微尘数勤求佛法为一文一句故舍无数身命门，或现不可说佛刹微尘数亲近一切佛咨问一切法心无疲厌门，或现不可说佛刹微尘数随诸众生时节欲乐往诣其所方便成熟令住一切智海光明门，或现不可说佛刹微尘数降伏众魔制诸外道显现菩萨福智力门，或现不可说佛刹微尘数知一切工巧明智门，或现不可说佛刹微尘数知一切众生差别明智门，或现不可说佛刹微尘数知一切法差别明智门，或现不可说佛刹微尘数知一切众生心乐差别明智门，或现不可说佛刹微尘数知一切众生根行、烦恼、习气明智门，或现不可说佛刹微尘数知一切众生种种业明智门，或现不可说佛刹微尘数开悟一切众生门……。以如是等不可说佛刹微尘数方便门，往诣一切众生住处而成熟之。所谓：或往天宫，或往龙宫，或往夜叉、乾闼婆、阿修罗、迦楼罗、紧那罗、摩睺罗伽宫，或往梵王宫，或往人王宫，或往阎罗王宫，或往畜生、饿鬼、地狱之所住处，以平等大悲、平等大愿、平等智慧、平等方便摄诸众生。或有见已而调伏者，或有闻已而调伏者，或有忆念而调伏者，或闻音声而调伏者，或闻名号而调伏者，或见圆光而调伏者，或见光网而调伏者；随诸众生心之所乐，皆诣其所令其获益。　　佛子！此逝多林一切菩萨，为欲成熟诸众生故，或时现处种种严饰诸宫殿中，或时示现住自楼阁宝师子座，道场众会所共围绕，周遍十方皆令得见，然亦不离此逝多林如来之所。佛子！此诸菩萨，或时示现无量化身云，或现其身独一无侣。所谓：或现沙门身，或现婆罗门身，或现苦行身，或现充盛身，或现医王身，或现商主身，或现净命身，或现妓乐身，或现奉事诸天身，或现工巧技术身。往诣一切村营城邑、王都聚落、诸众生所，随其所应，以种种形相、种种威仪、种种音声、种种言论、种种住处，于一切世间犹如帝网行菩萨行。或说一切世间工巧事业，或说一切智慧照世明灯，或说一切众生业力所庄严，或说十方国土建立诸乘位，或说智灯所照一切法境界，教化成就一切众生，而亦不离此逝多林如来之所。　　尔时，文殊师利童子从善住楼阁出，与无量同行菩萨，及常随侍卫诸金刚神、普为众生供养诸佛诸身众神、久发坚誓愿常随从诸足行神、乐闻妙法主地神、常修大悲主水神、智光照耀主火神、摩尼为冠主风神、明练十方一切仪式主方神、专勤除灭无明黑暗主夜神、一心匪懈阐明佛日主昼神、庄严法界一切虚空主空神、普度众生超诸有海主海神、常勤积集趣一切智助道善根高大如山主山神、常勤守护一切众生菩提心城主城神、常勤守护一切智智无上法城诸大龙王、常勤守护一切众生诸夜叉王、常令众生增长欢喜乾闼婆王、常勤除灭诸饿鬼趣鸠槃荼王、恒愿拔济一切众生出诸有海迦楼罗王、愿得成就诸如来身高出世间阿修罗王、见佛欢喜曲躬恭敬摩睺罗伽王、常厌生死恒乐见佛诸大天王、尊重于佛赞叹供养诸大梵王。文殊师利与如是等功德庄严诸菩萨众，出自住处，来诣佛所，右绕世尊，经无量匝，以诸供具种种供养；供养毕已，辞退南行，往于人间。　　尔时，尊者舍利弗承佛神力，见文殊师利菩萨，与诸菩萨众会庄严，出逝多林，往于南方，游行人间；作如是念：「我今当与文殊师利俱往南方。」时，尊者舍利弗与六千比丘，前后围绕，出自住处，来诣佛所，顶礼佛足，具白世尊；世尊听许，右绕三匝，辞退而去，往文殊师利所。此六千比丘是舍利弗自所同住，出家未久，所谓：海觉比丘、善生比丘、福光比丘、大童子比丘、电生比丘、净行比丘、天德比丘、君慧比丘、梵胜比丘、寂慧比丘……。如是等，其数六千，悉曾供养无量诸佛，深植善根，解力广大，信眼明彻，其心宽博，观佛境界，了法本性，饶益众生，常乐勤求诸佛功德，皆是文殊师利说法教化之所成就。　　尔时，尊者舍利弗在行道中观诸比丘，告海觉言：「海觉！汝可观察文殊师利菩萨清净之身相好庄严，一切天人莫能思议。汝可观察文殊师利圆光映彻，令无量众生发欢喜心。汝可观察文殊师利光网庄严，除灭众生无量苦恼。汝可观察文殊师利众会具足，皆是菩萨往昔善根之所摄受。汝可观察文殊师利所行之路，左右八步，平坦庄严。汝可观察文殊师利所住之处，周回十方常有道场随逐而转。汝可观察文殊师利所行之路，具足无量福德庄严，左右两边有大伏藏，种种珍宝自然而出。汝可观察文殊师利曾供养佛，善根所流，一切树间出庄严藏。汝可观察文殊师利，诸世间主雨供具云，顶礼恭敬以为供养。汝可观察文殊师利，十方一切诸佛如来将说法时，悉放眉间白毫相光来照其身，从顶上入。」　　尔时，尊者舍利弗为诸比丘称扬赞叹、开示演说文殊师利童子有如是等无量功德具足庄严。彼诸比丘闻是说已，心意清净，信解坚固，喜不自持，举身踊跃，形体柔软，诸根悦豫，忧苦悉除，垢障咸尽，常见诸佛，深求正法，具菩萨根，得菩萨力，大悲大愿皆自出生，入于诸度甚深境界，十方佛海常现在前，于一切智深生信乐；即白尊者舍利弗言：「唯愿大师将引我等，往诣于彼胜人之所。」时，舍利弗即与俱行，至其所已，白言：「仁者！此诸比丘，愿得奉觐。」　　尔时，文殊师利童子，无量自在菩萨围绕并其大众，如象王回观诸比丘。时，诸比丘顶礼其足，合掌恭敬，作如是言：「我今奉见，恭敬礼拜，及余所有一切善根。唯愿仁者文殊师利、和尚舍利弗、世尊释迦牟尼，皆悉证知！如仁所有如是色身、如是音声、如是相好、如是自在，愿我一切悉当具得。」　　尔时，文殊师利菩萨告诸比丘言：　　「比丘！若善男子、善女人，成就十种趣大乘法，则能速入如来之地，况菩萨地！何者为十？所谓：积集一切善根，心无疲厌。见一切佛承事供养，心无疲厌。求一切佛法，心无疲厌。行一切波罗蜜，心无疲厌。成就一切菩萨三昧，心无疲厌。次第入一切三世，心无疲厌。普严净十方佛刹，心无疲厌。教化调伏一切众生，心无疲厌。于一切刹一切劫中成就菩萨行，心无疲厌。为成熟一众生故，修行一切佛刹微尘数波罗蜜，成就如来十力；如是次第，为成熟一切众生界，成就如来一切力，心无疲厌。　　「比丘！若善男子、善女人，成就深信，发此十种无疲厌心，则能长养一切善根，舍离一切诸生死趣，超过一切世间种性，不堕声闻、辟支佛地，生一切如来家，具一切菩萨愿，学习一切如来功德，修行一切菩萨诸行，得如来力，摧伏众魔及诸外道，亦能除灭一切烦恼，入菩萨地，近如来地。」　　时，诸比丘闻此法已，则得三昧，名：无碍眼见一切佛境界。得此三昧故，悉见十方无量无边一切世界诸佛如来，及其所有道场众会；亦悉见彼十方世界一切诸趣所有众生；亦悉见彼一切世界种种差别；亦悉见彼一切世界所有微尘；亦悉见彼诸世界中，一切众生所住宫殿，以种种宝而为庄严；及亦闻彼诸佛如来种种言音演说诸法文辞训释，悉皆解了；亦能观察彼世界中一切众生诸根心欲；亦能忆念彼世界中一切众生前后十生；亦能忆念彼世界中过去、未来各十劫事；亦能忆念彼诸如来十本生事、十成正觉、十转法轮、十种神通、十种说法、十种教诫、十种辩才；又即成就十千菩提心、十千三昧、十千波罗蜜，悉皆清净；得大智慧圆满光明，得菩萨十神通，柔软微妙，住菩萨心，坚固不动。　　尔时，文殊师利菩萨劝诸比丘住普贤行；住普贤行已，入大愿海；入大愿海已，成就大愿海。以成就大愿海故，心清净；心清净故，身清净；身清净故，身轻利；身清净、轻利故，得大神通无有退转；得此神通故，不离文殊师利足下，普于十方一切佛所悉现其身，具足成就一切佛法。　　　　大方广佛华严经卷第六十一　　　　大方广佛华严经卷第六十二　　　　　于阗国三藏实叉难陀奉　制译　　　　入法界品第三十九之三　　尔时，文殊师利菩萨劝诸比丘发阿耨多罗三藐三菩提心已，渐次南行，经历人间，至福城东，住庄严幢娑罗林中往昔诸佛曾所止住教化众生大塔庙处，亦是世尊于往昔时修菩萨行能舍无量难舍之处；是故，此林名称普闻无量佛刹，此处常为天、龙、夜叉、乾闼婆、阿修罗、迦楼罗、紧那罗、摩睺罗伽、人与非人之所供养。　　时，文殊师利与其眷属到此处已，即于其处说普照法界修多罗，百万亿那由他修多罗以为眷属。说此经时，于大海中有无量百千亿诸龙而来其所；闻此法已，深厌龙趣，正求佛道，咸舍龙身，生天人中。一万诸龙，于阿耨多罗三藐三菩提得不退转；复有无量无数众生，于三乘中各得调伏。　　时，福城人闻文殊师利童子在庄严幢娑罗林中大塔庙处，无量大众从其城出，来诣其所。时，有优婆塞，名曰：大智，与五百优婆塞眷属俱，所谓：须达多优婆塞、婆须达多优婆塞、福德光优婆塞、有名称优婆塞、施名称优婆塞、月德优婆塞、善慧优婆塞、大慧优婆塞、贤护优婆塞、贤胜优婆塞……如是等五百优婆塞俱，来诣文殊师利童子所，顶礼其足，右绕三匝，退坐一面。复有五百优婆夷，所谓：大慧优婆夷、善光优婆夷、妙身优婆夷、可乐身优婆夷、贤优婆夷、贤德优婆夷、贤光优婆夷、幢光优婆夷、德光优婆夷、善目优婆夷……如是等五百优婆夷，来诣文殊师利童子所，顶礼其足，右绕三匝，退坐一面。复有五百童子，所谓：善财童子、善行童子、善戒童子、善威仪童子、善勇猛童子、善思童子、善慧童子、善觉童子、善眼童子、善臂童子、善光童子……如是等五百童子，来诣文殊师利童子所，顶礼其足，右绕三匝，退坐一面。复有五百童女，所谓：善贤童女、大智居士女童女、贤称童女、美颜童女、坚慧童女、贤德童女、有德童女、梵授童女、德光童女、善光童女……如是等五百童女，来诣文殊师利童子所，顶礼其足，右绕三匝，退坐一面。　　尔时，文殊师利童子知福城人悉已来集，随其心乐现自在身，威光赫奕蔽诸大众；以自在大慈令彼清凉，以自在大悲起说法心，以自在智慧知其心乐，以广大辩才将为说法。复于是时，观察善财以何因缘而有其名？知此童子初入胎时，于其宅内自然而出七宝楼阁，其楼阁下有七伏藏，于其藏上，地自开裂，生七宝芽，所谓：金、银、琉璃、玻璃、真珠、砗磲、码瑙。善财童子处胎十月然后诞生，形体肢分端正具足；其七大藏，纵广高下各满七肘，从地涌出，光明照耀。复于宅中自然而有五百宝器，种种诸物自然盈满。所谓：金刚器中盛一切香，于香器中盛种种衣，美玉器中盛满种种上味饮食，摩尼器中盛满种种殊异珍宝，金器盛银，银器盛金，金银器中盛满琉璃及摩尼宝，玻璃器中盛满砗磲，砗磲器中盛满玻璃，码瑙器中盛满真珠，真珠器中盛满码瑙，火摩尼器中盛满水摩尼，水摩尼器中盛满火摩尼……。如是等五百宝器，自然出现。又雨众宝及诸财物，一切库藏悉令充满。以此事故，父母亲属及善相师共呼此儿，名曰：善财。又知此童子，已曾供养过去诸佛，深种善根，信解广大，常乐亲近诸善知识，身、语、意业皆无过失，净菩萨道，求一切智，成佛法器，其心清净犹如虚空，回向菩提无所障碍。　　尔时，文殊师利菩萨如是观察善财童子已，安慰开谕，而为演说一切佛法。所谓：说一切佛积集法，说一切佛相续法，说一切佛次第法，说一切佛众会清净法，说一切佛法轮化导法，说一切佛色身相好法，说一切佛法身成就法，说一切佛言辞辩才法，说一切佛光明照耀法，说一切佛平等无二法。尔时，文殊师利童子为善财童子及诸大众说此法已，殷勤劝谕，增长势力，令其欢喜，发阿耨多罗三藐三菩提心，又令忆念过去善根；作是事已，即于其处，复为众生随宜说法，然后而去。　　尔时，善财童子从文殊师利所闻佛如是种种功德，一心勤求阿耨多罗三藐三菩提，随文殊师利而说颂曰：　　「三有为城廓，憍慢为垣墙，诸趣为门户，爱水为池堑。　　愚痴闇所覆，贪恚火炽然，魔王作君主，童蒙依止住。　　贪爱为徽缠，谄诳为辔勒，疑惑蔽其眼，趣入诸邪道。　　悭嫉憍盈故，入于三恶处，或堕诸趣中，生老病死苦。　　妙智清净日，大悲圆满轮，能竭烦恼海，愿赐少观察！　　妙智清净月，大慈无垢轮，一切悉施安，愿垂照察我！　　一切法界王，法宝为先导，游空无所碍，愿垂教敕我！　　福智大商主，勇猛求菩提，普利诸群生，愿垂守护我！　　身被忍辱甲，手提智慧剑，自在降魔军，愿垂拔济我！　　住法须弥顶，定女常恭侍，灭惑阿修罗，帝释愿观我！　　三有凡愚宅，惑业地趣因；仁者悉调伏，如灯示我道！　　舍离诸恶趣，清净诸善道；超诸世间者，示我解脱门！　　世间颠倒执，常乐我净想；智眼悉能离，开我解脱门！　　善知邪正道，分别心无怯；一切决了人，示我菩提路！　　住佛正见地，长佛功德树，雨佛妙法华，示我菩提道！　　去来现在佛，处处悉周遍，如日出世间，为我说其道！　　善知一切业，深达诸乘行；智慧决定人，示我摩诃衍！　　愿轮大悲毂，信轴坚忍辖，功德宝庄校，令我载此乘！　　总持广大箱，慈愍庄严盖，辩才铃震响，使我载此乘！　　梵行为茵蓐，三昧为采女，法鼓震妙音，愿与我此乘！　　四摄无尽藏，功德庄严宝，惭愧为羁鞅，愿与我此乘！　　常转布施轮，恒涂净戒香，忍辱牢庄严，令我载此乘！　　禅定三昧箱，智慧方便轭，调伏不退转，令我载此乘！　　大愿清净轮，总持坚固力，智慧所成就，令我载此乘！　　普行为周校，悲心作徐转，所向皆无怯，令我载此乘！　　坚固如金刚，善巧如幻化，一切无障碍，令我载此乘！　　广大极清净，普与众生乐，虚空法界等，令我载此乘！　　净诸业惑轮，断诸流转苦，摧魔及外道，令我载此乘！　　智慧满十方，庄严遍法界，普洽众生愿，令我载此乘！　　清净如虚空，爱见悉除灭，利益一切众，令我载此乘！　　愿力速疾行，定心安隐住，普运诸含识，令我载此乘！　　如地不倾动，如水普饶益，如是运众生，令我载此乘！　　四摄圆满轮，总持清净光；如是智慧日，愿示我令见！　　已入法王位，已著智王冠，已系妙法缯，愿能慈顾我！」　　尔时，文殊师利菩萨如象王回，观善财童子，作如是言：「善哉善哉！善男子！汝已发阿耨多罗三藐三菩提心，复欲亲近诸善知识，问菩萨行，修菩萨道。善男子！亲近供养诸善知识，是具一切智最初因缘，是故于此勿生疲厌。」　　善财白言：「唯愿圣者广为我说，菩萨应云何学菩萨行？应云何修菩萨行？应云何趣菩萨行？应云何行菩萨行？应云何净菩萨行？应云何入菩萨行？应云何成就菩萨行？应云何随顺菩萨行？应云何忆念菩萨行？应云何增广菩萨行？应云何令普贤行速得圆满？」　　尔时，文殊师利菩萨为善财童子而说颂言：　　「善哉功德藏，能来至我所，发起大悲心，勤求无上觉。　　已发广大愿，除灭众生苦，普为诸世间，修行菩萨行。　　若有诸菩萨，不厌生死苦，则具普贤道，一切无能坏。　　福光福威力，福处福净海；汝为诸众生，愿修普贤行。　　汝见无边际，十方一切佛，皆悉听闻法，受持不忘失。　　汝于十方界，普见无量佛，成就诸愿海，具足菩萨行。　　若入方便海，安住佛菩提，能随导师学，当成一切智。　　汝遍一切刹，微尘等诸劫，修行普贤行，成就菩提道。　　汝于无量刹，无边诸劫海，修行普贤行，成满诸大愿。　　此无量众生，闻汝愿欢喜，皆发菩提意，愿学普贤乘。」　　尔时，文殊师利菩萨说此颂已，告善财童子言：　　「善哉善哉！善男子！汝已发阿耨多罗三藐三菩提心，求菩萨行。善男子！若有众生能发阿耨多罗三藐三菩提心，是事为难；能发心已，求菩萨行，倍更为难。　　「善男子！若欲成就一切智智，应决定求真善知识。善男子！求善知识勿生疲懈，见善知识勿生厌足，于善知识所有教诲皆应随顺，于善知识善巧方便勿见过失。　　「善男子！于此南方有一国土，名为：胜乐；其国有山，名曰：妙峰；于彼山中，有一比丘，名曰：德云。汝可往问：菩萨云何学菩萨行？菩萨云何修菩萨行？乃至菩萨云何于普贤行疾得圆满？德云比丘当为汝说。」　　尔时，善财童子闻是语已，欢喜踊跃，头顶礼足，绕无数匝，殷勤瞻仰，悲泣流泪。　　辞退南行，向胜乐国，登妙峰山，于其山上东、西、南、北、四维、上、下观察求觅，渴仰欲见德云比丘。经于七日，见彼比丘在别山上徐步经行。见已往诣，顶礼其足，右绕三匝，于前而住，作如是言：「圣者！我已先发阿耨多罗三藐三菩提心，而未知菩萨云何学菩萨行？云何修菩萨行？乃至应云何于普贤行疾得圆满？我闻圣者善能诱诲，唯愿垂慈，为我宣说：云何菩萨而得成就阿耨多罗三藐三菩提？」　　时，德云比丘告善财言：　　「善哉善哉！善男子！汝已能发阿耨多罗三藐三菩提心，复能请问诸菩萨行。如是之事，难中之难。所谓：求菩萨行，求菩萨境界，求菩萨出离道，求菩萨清净道，求菩萨清净广大心，求菩萨成就神通，求菩萨示现解脱门，求菩萨示现世间所作业，求菩萨随顺众生心，求菩萨生死涅槃门，求菩萨观察有为、无为心无所著。　　「善男子！我得自在决定解力，信眼清净，智光照曜，普观境界，离一切障，善巧观察，普眼明彻，具清净行，往诣十方一切国土，恭敬供养一切诸佛，常念一切诸佛如来，总持一切诸佛正法，常见一切十方诸佛。所谓：见于东方一佛、二佛、十佛、百佛、千佛、百千佛、亿佛、百亿佛、千亿佛、百千亿佛、那由他亿佛、百那由他亿佛、千那由他亿佛、百千那由他亿佛，乃至见无数、无量、无边、无等、不可数、不可称、不可思、不可量、不可说、不可说不可说佛，乃至见阎浮提微尘数佛、四天下微尘数佛、千世界微尘数佛、二千世界微尘数佛、三千世界微尘数佛、佛刹微尘数佛，乃至不可说不可说佛刹微尘数佛；如东方，南、西、北方，四维、上、下，亦复如是。一一方中所有诸佛，种种色相、种种形貌、种种神通、种种游戏、种种众会庄严道场、种种光明无边照耀、种种国土、种种寿命，随诸众生种种心乐，示现种种成正觉门，于大众中而师子吼。　　「善男子！我唯得此忆念一切诸佛境界智慧光明普见法门，岂能了知诸大菩萨无边智慧清净行门？所谓：智光普照念佛门，常见一切诸佛国土种种宫殿悉严净故；令一切众生念佛门，随诸众生心之所乐，皆令见佛得清净故；令安住力念佛门，令入如来十力中故；令安住法念佛门，见无量佛，听闻法故；照耀诸方念佛门，悉见一切诸世界中等无差别诸佛海故；入不可见处念佛门，悉见一切微细境中诸佛自在神通事故；住于诸劫念佛门，一切劫中常见如来诸所施为无暂舍故；住一切时念佛门，于一切时常见如来，亲近同住不舍离故；住一切刹念佛门，一切国土咸见佛身超过一切无与等故；住一切世念佛门，随于自心之所欲乐普见三世诸如来故；住一切境念佛门，普于一切诸境界中见诸如来次第现故；住寂灭念佛门，于一念中见一切刹一切诸佛示涅槃故；住远离念佛门，于一念中见一切佛从其所住而出去故；住广大念佛门，心常观察一一佛身充遍一切诸法界故；住微细念佛门，于一毛端有不可说如来出现，悉至其所而承事故；住庄严念佛门，于一念中见一切刹皆有诸佛成等正觉现神变故；住能事念佛门，见一切佛出现世间放智慧光转法轮故；住自在心念佛门，知随自心所有欲乐，一切诸佛现其像故；住自业念佛门，知随众生所积集业，现其影像令觉悟故；住神变念佛门，见佛所坐广大莲华周遍法界而开敷故；住虚空念佛门，观察如来所有身云庄严法界、虚空界故。而我云何能知能说彼功德行？　　「善男子！南方有国，名曰：海门；彼有比丘，名为：海云。汝往彼问：菩萨云何学菩萨行、修菩萨道？海云比丘能分别说发起广大善根因缘。善男子！海云比丘当令汝入广大助道位，当令汝生广大善根力，当为汝说发菩提心因，当令汝生广大乘光明，当令汝修广大波罗蜜，当令汝入广大诸行海，当令汝满广大誓愿轮，当令汝净广大庄严门，当令汝生广大慈悲力。」　　时，善财童子礼德云比丘足，右绕观察，辞退而去。　　尔时，善财童子一心思惟善知识教，正念观察智慧光明门，正念观察菩萨解脱门，正念观察菩萨三昧门，正念观察菩萨大海门，正念观察诸佛现前门，正念观察诸佛方所门，正念观察诸佛轨则门，正念观察诸佛等虚空界门，正念观察诸佛出现次第门，正念观察诸佛所入方便门。　　渐次南行，至海门国，向海云比丘所顶礼其足，右绕毕已，于前合掌，作如是言：「圣者！我已先发阿耨多罗三藐三菩提心，欲入一切无上智海，而未知菩萨云何能舍世俗家，生如来家？云何能度生死海，入佛智海？云何能离凡夫地，入如来地？云何能断生死流，入菩萨行流？云何能破生死轮，成菩萨愿轮？云何能灭魔境界，显佛境界？云何能竭爱欲海，长大悲海？云何能闭众难恶趣门，开诸大涅槃门？云何能出三界城，入一切智城？云何能弃舍一切玩好之物，悉以饶益一切众生？」　　时，海云比丘告善财言：「善男子！汝已发阿耨多罗三藐三菩提心耶？」　　善财言：「唯！我已先发阿耨多罗三藐三菩提心。」　　海云言：　　「善男子！若诸众生不种善根，则不能发阿耨多罗三藐三菩提心。要得普门善根光明，具真实道三昧智光，出生种种广大福海，长白净法无有懈息，事善知识不生疲厌，不顾身命无所藏积，等心如地无有高下，性常慈愍一切众生，于诸有趣专念不舍，恒乐观察如来境界；如是，乃能发菩提心。　　「发菩提心者。所谓：发大悲心，普救一切众生故；发大慈心，等祐一切世间故；发安乐心，令一切众生灭诸苦故；发饶益心，令一切众生离恶法故；发哀愍心，有怖畏者咸守护故；发无碍心，舍离一切诸障碍故；发广大心，一切法界咸遍满故；发无边心，等虚空界无不往故；发宽博心，悉见一切诸如来故；发清净心，于三世法智无违故；发智慧心，普入一切智慧海故。　　「善男子！我住此海门国十有二年，常以大海为其境界。所谓：思惟大海广大无量，思惟大海甚深难测，思惟大海渐次深广，思惟大海无量众宝奇妙庄严，思惟大海积无量水，思惟大海水色不同不可思议，思惟大海无量众生之所住处，思惟大海容受种种大身众生，思惟大海能受大云所雨之雨，思惟大海无增无减。　　「善男子！我思惟时，复作是念：『世间之中，颇有广博过此海不？颇有无量过此海不？颇有甚深过此海不？颇有殊特过此海不？』　　「善男子！我作是念时，此海之下，有大莲华忽然出现，以无能胜因陀罗尼罗宝为茎，吠琉璃宝为藏，阎浮檀金为叶，沉水为台，码瑙为须，芬敷布濩，弥覆大海。百万阿修罗王执持其茎，百万摩尼宝庄严网弥覆其上，百万龙王雨以香水，百万迦楼罗王衔诸璎珞及宝缯带周匝垂下，百万罗刹王慈心观察，百万夜叉王恭敬礼拜，百万乾闼婆王种种音乐赞叹供养，百万天王雨诸天华，天鬘、天香、天烧香、天涂香、天末香、天妙衣服、天幢幡盖，百万梵王头顶礼敬，百万净居天合掌作礼，百万转轮王各以七宝庄严供养，百万海神俱时出现恭敬顶礼，百万味光摩尼宝光明普照，百万净福摩尼宝以为庄严，百万普光摩尼宝为清净藏，百万殊胜摩尼宝其光赫奕，百万妙藏摩尼宝光照无边，百万阎浮幢摩尼宝次第行列，百万金刚师子摩尼宝不可破坏清净庄严，百万日藏摩尼宝广大清净，百万可乐摩尼宝具种种色，百万如意摩尼宝庄严无尽光明照耀。此大莲华，如来出世善根所起，一切菩萨皆生信乐，十方世界无不现前，从如幻法生、如梦法生、清净业生，无诤法门之所庄严，入无为印，住无碍门，充满十方一切国土，随顺诸佛甚深境界，于无数百千劫叹其功德不可得尽。　　「我时见彼莲华之上，有一如来结跏趺坐，其身从此上至有顶。宝莲华座不可思议，道场众会不可思议，诸相成就不可思议，随好圆满不可思议，神通变化不可思议，色相清净不可思议，无见顶相不可思议，广长舌相不可思议，善巧言说不可思议，圆满音声不可思议，无边际力不可思议，清净无畏不可思议，广大辩才不可思议。又念彼佛往修诸行不可思议，自在成道不可思议，妙音演法不可思议，普门示现种种庄严不可思议，随其左右见各差别不可思议，一切利益皆令圆满不可思议。　　「时，此如来即伸右手而摩我顶，为我演说普眼法门，开示一切如来境界，显发一切菩萨诸行，阐明一切诸佛妙法，一切法轮悉入其中，能净一切诸佛国土，能摧一切异道邪论，能灭一切诸魔军众，能令众生皆生欢喜，能照一切众生心行，能了一切众生诸根，随众生心悉令开悟。　　「我从于彼如来之所闻此法门，受持读诵，忆念观察。假使有人，以大海量墨，须弥聚笔，书写于此普眼法门，一品中一门，一门中一法，一法中一义，一义中一句，不得少分，何况能尽！　　「善男子！我于彼佛所千二百岁，受持如是普眼法门，于日日中，以闻持陀罗尼光明，领受无数品；以寂静门陀罗尼光明，趣入无数品；以无边旋陀罗尼光明，普入无数品；以随地观察陀罗尼光明，分别无数品；以威力陀罗尼光明，普摄无数品；以莲华庄严陀罗尼光明，引发无数品；以清净言音陀罗尼光明，开演无数品；以虚空藏陀罗尼光明，显示无数品；以光聚陀罗尼光明，增广无数品；以海藏陀罗尼光明，辨析无数品。若有众生从十方来，若天、若天王，若龙、若龙王，若夜叉、若夜叉王，若乾闼婆、若乾闼婆王，若阿修罗、若阿修罗王，若迦楼罗、若迦楼罗王，若紧那罗、若紧那罗王，若摩睺罗伽、若摩睺罗伽王，若人、若人王，若梵、若梵王，如是一切来至我所，我悉为其开示解释、称扬赞叹，咸令爱乐、趣入、安住此诸佛菩萨行光明普眼法门。　　「善男子！我唯知此普眼法门。如诸菩萨摩诃萨深入一切菩萨行海，随其愿力而修行故；入大愿海，于无量劫住世间故；入一切众生海，随其心乐广利益故；入一切众生心海，出生十力无碍智光故；入一切众生根海，应时教化悉令调伏故；入一切刹海，成满本愿严净佛刹故；入一切佛海，愿常供养诸如来故；入一切法海，能以智慧咸悟入故；入一切功德海，一一修行令具足故；入一切众生言辞海，于一切刹转正法轮故。而我云何能知能说彼功德行？　　「善男子！从此南行六十由旬，楞伽道边有一聚落，名为：海岸；彼有比丘，名曰：善住。汝诣彼问：菩萨云何净菩萨行？」　　时，善财童子礼海云足，右绕瞻仰，辞退而去。　　尔时，善财童子专念善知识教，专念普眼法门，专念佛神力，专持法句云，专入法海门，专思法差别，深入法漩澓，普入法虚空，净治法翳障，观察法宝处。　　渐次南行，至楞伽道海岸聚落，观察十方，求觅善住。见此比丘于虚空中来往经行，无数诸天恭敬围绕，散诸天华，作天妓乐，幡幢缯绮悉各无数，遍满虚空以为供养；诸大龙王，于虚空中兴不思议沉水香云，震雷激电以为供养；紧那罗王奏众乐音，如法赞美以为供养；摩睺罗伽王以不思议极微细衣，于虚空中周回布设，心生欢喜，以为供养；阿修罗王兴不思议摩尼宝云，无量光明种种庄严，遍满虚空以为供养；迦楼罗王作童子形，无量采女之所围绕，究竟成就无杀害心，于虚空中合掌供养；不思议数诸罗刹王，无量罗刹之所围绕，其形长大，甚可怖畏，见善住比丘慈心自在，曲躬合掌瞻仰供养；不思议数诸夜叉王，各各悉有自众围绕，四面周匝恭敬守护；不思议数诸梵天王，于虚空中曲躬合掌，以人间法称扬赞叹；不思议数诸净居天，于虚空中与宫殿俱，恭敬合掌发弘誓愿。　　时，善财童子见是事已，心生欢喜，合掌敬礼，作如是言：「圣者！我已先发阿耨多罗三藐三菩提心，而未知菩萨云何修行佛法？云何积集佛法？云何备具佛法？云何熏习佛法？云何增长佛法？云何总摄佛法？云何究竟佛法？云何净治佛法？云何深净佛法？云何通达佛法？我闻圣者善能诱诲，唯愿慈哀，为我宣说：菩萨云何不舍见佛，常于其所精勤修习？菩萨云何不舍菩萨，与诸菩萨同一善根？菩萨云何不舍佛法，悉以智慧而得明证？菩萨云何不舍大愿，能普利益一切众生？菩萨云何不舍众行，住一切劫心无疲厌？菩萨云何不舍佛刹，普能严净一切世界？菩萨云何不舍佛力，悉能知见如来自在？菩萨云何不舍有为亦复不住，普于一切诸有趣中犹如变化，示受生死，修菩萨行？菩萨云何不舍闻法，悉能领受诸佛正教？菩萨云何不舍智光，普入三世智所行处？」　　时，善住比丘告善财言：　　「善哉善哉！善男子！汝已能发阿耨多罗三藐三菩提心，今复发心求问佛法、一切智法、自然者法。　　「善男子！我已成就菩萨无碍解脱门，若来若去，若行若止，随顺思惟，修习观察，即时获得智慧光明，名：究竟无碍。得此智慧光明故，知一切众生心行无所障碍，知一切众生没生无所障碍，知一切众生宿命无所障碍，知一切众生未来劫事无所障碍，知一切众生现在世事无所障碍，知一切众生言语音声种种差别无所障碍，决一切众生所有疑问无所障碍，知一切众生诸根无所障碍，随一切众生应受化时悉能往赴无所障碍，知一切刹那、罗婆、牟呼栗多、日夜时分无所障碍，知三世海流转次第无所障碍，能以其身遍往十方一切佛刹无所障碍。何以故？得无住无作神通力故。　　「善男子！我以得此神通力故，于虚空中或行、或住、或坐、或卧、或隐、或显，或现一身，或现多身，穿度墙壁犹如虚空；于虚空中结跏趺坐，往来自在犹如飞鸟；入地如水，履水如地，遍身上下普出烟焰如大火聚。或时震动一切大地，或时以手摩触日月，或现其身高至梵宫。或现烧香云，或现宝焰云，或现变化云，或现光网云，皆悉广大弥覆十方。或一念中过于东方一世界、二世界、百世界、千世界、百千世界，乃至无量世界，乃至不可说不可说世界；或过阎浮提微尘数世界，或过不可说不可说佛刹微尘数世界。于彼一切诸佛国土佛世尊前听闻说法，一一佛所现无量佛刹微尘数差别身，一一身雨无量佛刹微尘数供养云，所谓：一切华云、一切香云、一切鬘云、一切末香云、一切涂香云、一切盖云、一切衣云、一切幢云、一切幡云、一切帐云，以一切身云而为供养。一一如来所有宣说，我皆受持；一一国土所有庄严，我皆忆念。如东方，南、西、北方，四维、上、下，亦复如是。如是一切诸世界中所有众生，若见我形，皆决定得阿耨多罗三藐三菩提。彼诸世界一切众生，我皆明见，随其大小、胜劣、苦乐，示同其形，教化成就。若有众生亲近我者，悉令安住如是法门。　　「善男子！我唯知此普速疾供养诸佛成就众生无碍解脱门。如诸菩萨持大悲戒、波罗蜜戒、大乘戒、菩萨道相应戒、无障碍戒、不退堕戒、不舍菩提心戒、常以佛法为所缘戒、于一切智常作意戒、如虚空戒、一切世间无所依戒、无失戒、无损戒、无缺戒、无杂戒、无浊戒、无悔戒、清净戒、离尘戒、离垢戒；如是功德，而我云何能知能说？　　「善男子！从此南方有国，名：达里鼻荼，城名：自在；其中有人，名曰：弥伽。汝诣彼问：菩萨云何学菩萨行、修菩萨道？」　　时，善财童子顶礼其足，右绕瞻仰，辞退而行。　　　　大方广佛华严经卷第六十二　　　　大方广佛华严经卷第六十三　　　　　于阗国三藏实叉难陀奉　制译　　　　入法界品第三十九之四　　尔时，善财童子一心正念法光明法门，深信趣入，专念于佛，不断三宝，叹离欲性，念善知识普照三世，忆诸大愿普救众生，不著有为，究竟思惟诸法自性，悉能严净一切世界，于一切佛众会道场心无所著。　　渐次南行，至自在城，求觅弥伽。乃见其人于市肆中，坐于说法师子之座，十千人众所共围绕，说轮字庄严法门。时，善财童子顶礼其足，绕无量匝，于前合掌，而作是言：「圣者！我已先发阿耨多罗三藐三菩提心，而我未知菩萨云何学菩萨行？云何修菩萨道？云何流转于诸有趣常不忘失菩提之心？云何得平等意坚固不动？云何获清净心无能沮坏？云何生大悲力恒不劳疲？云何入陀罗尼普得清净？云何发生智慧广大光明，于一切法离诸暗障？云何具无碍解辩才之力，决了一切甚深义藏？云何得正念力，忆持一切差别法轮？云何得净趣力，于一切趣普演诸法？云何得智慧力，于一切法悉能决定分别其义？」　　尔时，弥伽告善财言：「善男子！汝已发阿耨多罗三藐三菩提心耶？」善财言：「唯！我已先发阿耨多罗三藐三菩提心。」　　弥伽遽即下师子座，于善财所五体投地，散金银华无价宝珠，及以上妙碎末栴檀、无量种衣以覆其上，复散无量种种香华、种种供具以为供养，然后起立而称叹言：　　「善哉善哉！善男子！乃能发阿耨多罗三藐三菩提心。善男子！若有能发阿耨多罗三藐三菩提心，则为不断一切佛种，则为严净一切佛刹，则为成熟一切众生，则为了达一切法性，则为悟解一切业种，则为圆满一切诸行，则为不断一切大愿，则如实解离贪种性，则能明见三世差别，则令信解永得坚固，则为一切如来所持，则为一切诸佛忆念，则与一切菩萨平等，则为一切贤圣赞喜，则为一切梵王礼觐，则为一切天主供养，则为一切夜叉守护，则为一切罗刹侍卫，则为一切龙王迎接，则为一切紧那罗王歌咏赞叹，则为一切诸世间主称扬庆悦，则令一切诸众生界悉得安隐。所谓：令舍恶趣故，令出难处故，断一切贫穷根本故，生一切天人快乐故，遇善知识亲近故，闻广大法受持故，生菩提心故，净菩提心故，照菩萨道故，入菩萨智故，住菩萨地故。　　「善男子！应知菩萨所作甚难，难出难值，见菩萨者倍更难有。菩萨为一切众生恃怙，生长成就故；为一切众生拯济，拔诸苦难故；为一切众生依处，守护世间故；为一切众生救护，令免怖畏故。菩萨如风轮，持诸世间不令堕落恶趣故；如大地，增长众生善根故；如大海，福德充满无尽故；如净日，智慧光明普照故；如须弥，善根高出故；如明月，智光出现故；如猛将，摧伏魔军故；如君主，佛法城中得自在故；如猛火，烧尽众生我爱心故；如大云，降[雨/注]无量妙法雨故；如时雨，增长一切信根芽故；如船师，示导法海津济处故；如桥梁，令其得度生死海故。」　　弥伽如是赞叹善财，令诸菩萨皆欢喜已，从其面门出种种光，普照三千大千世界。其中众生遇斯光已，诸龙神等乃至梵天悉皆来至弥伽之所。弥伽大士即以方便，为开示、演说、分别、解释轮字品庄严法门。彼诸众生闻此法已，皆于阿耨多罗三藐三菩提得不退转。　　弥伽于是还升本座，告善财言：　　「善男子！我已获得妙音陀罗尼，能分别知三千大千世界中诸天语言，诸龙、夜叉、乾闼婆、阿修罗、迦楼罗、紧那罗、摩睺罗伽、人与非人及诸梵天所有语言。如此三千大千世界，十方无数乃至不可说不可说世界，悉亦如是。　　「善男子！我唯知此菩萨妙音陀罗尼光明法门。如诸菩萨摩诃萨，能普入一切众生种种想海、种种施设海、种种名号海、种种语言海，能普入说一切深密法句海、说一切究竟法句海、说一切所缘中有一切三世所缘法句海、说上法句海、说上上法句海、说差别法句海、说一切差别法句海，能普入一切世间咒术海、一切音声庄严轮、一切差别字轮际；如是功德，我今云何能知能说？　　「善男子！从此南行，有一聚落，名曰：住林；彼有长者，名曰：解脱。汝诣彼问：菩萨云何修菩萨行？菩萨云何成菩萨行？菩萨云何集菩萨行？菩萨云何思菩萨行？」　　尔时，善财童子以善知识故，于一切智法，深生尊重，深植净信，深自增益；礼弥伽足，涕泗悲泣，绕无量匝，恋慕瞻仰，辞退而行。　　尔时，善财童子思惟诸菩萨无碍解陀罗尼光明庄严门，深入诸菩萨语言海门，忆念诸菩萨知一切众生微细方便门，观察诸菩萨清净心门，成就诸菩萨善根光明门，净治诸菩萨教化众生门，明利诸菩萨摄众生智门，坚固诸菩萨广大志乐门，住持诸菩萨殊胜志乐门，净治诸菩萨种种信解门，思惟诸菩萨无量善心门；誓愿坚固，心无疲厌；以诸甲胄而自庄严，精进深心不可退转，具不坏信；其心坚固，犹如金刚及那罗延，无能坏者；守持一切善知识教，于诸境界得不坏智；普门清净，所行无碍；智光圆满，普照一切；具足诸地总持光明，了知法界种种差别，无依无住，平等无二；自性清净而普庄严，于诸所行皆得究竟，智慧清净离诸执著；知十方差别法，智无障碍；往十方差别处，身不疲懈；于十方差别业，皆得明了；于十方差别佛，无不现见；于十方差别时，悉得深入；清净妙法充满其心，普智三昧明照其心，心恒普入平等境界；如来智慧之所照触，一切智流相续不断，若身若心不离佛法；一切诸佛神力所加，一切如来光明所照；成就大愿，愿身周遍一切刹网，一切法界普入其身。　　渐次游行，十有二年，至住林城，周遍推求解脱长者。既得见已，五体投地，起立合掌，白言：　　「圣者！我今得与善知识会，是我获得广大善利。何以故？善知识者，难可得见，难可得闻，难可出现，难得奉事，难得亲近，难得承接，难可逢值，难得共居，难令喜悦，难得随逐。我今会遇，为得善利。　　「圣者！我已先发阿耨多罗三藐三菩提心，为欲事一切佛故，为欲值一切佛故，为欲见一切佛故，为欲观一切佛故，为欲知一切佛故，为欲证一切佛平等故，为欲发一切佛大愿故，为欲满一切佛大愿故，为欲具一切佛智光故，为欲成一切佛众行故，为欲得一切佛神通故，为欲具一切佛诸力故，为欲获一切佛无畏故，为欲闻一切佛法故，为欲受一切佛法故，为欲持一切佛法故，为欲解一切佛法故，为欲护一切佛法故，为欲与一切诸菩萨众同一体故，为欲与一切菩萨善根等无异故，为欲圆满一切菩萨波罗蜜故，为欲成就一切菩萨所修行故，为欲出生一切菩萨清净愿故，为欲得一切诸佛菩萨威神藏故，为欲得一切菩萨法藏无尽智慧大光明故，为欲得一切菩萨三昧广大藏故，为欲成就一切菩萨无量无数神通藏故，为欲以大悲藏教化调伏一切众生皆令究竟到边际故，为欲显现神变藏故，为于一切自在藏中悉以自心得自在故，为欲入于清净藏中以一切相而庄严故。　　「圣者！我今以如是心、如是意、如是乐、如是欲、如是希求、如是思惟、如是尊重、如是方便、如是究竟、如是谦下，至圣者所。我闻圣者善能诱诲诸菩萨众，能以方便阐明所得，示其道路，与其津梁，授其法门；令除迷倒障，拔犹豫箭，截疑惑网，照心稠林，浣心垢浊，令心洁白，使心清净，正心谄曲，绝心生死，止心不善，解心执著；于执著处令心解脱，于染爱处使心动转，令其速入一切智境，使其疾到无上法城；令住大悲，令住大慈，令入菩萨行，令修三昧门，令入证位，令观法性，令增长力，令修习行，普于一切，其心平等。唯愿圣者为我宣说：菩萨云何学菩萨行、修菩萨道？随所修习，疾得清净，疾得明了！」　　时，解脱长者以过去善根力、佛威神力、文殊师利童子忆念力故，即入菩萨三昧门，名：普摄一切佛刹无边旋陀罗尼。入此三昧已，得清净身。于其身中，显现十方各十佛刹微尘数佛，及佛国土、众会、道场、种种光明、诸庄严事，亦现彼佛往昔所行神通变化、一切大愿、助道之法、诸出离行、清净庄严，亦见诸佛成等正觉、转妙法轮、教化众生。如是一切，于其身中悉皆显现，无所障碍；种种形相、种种次第，如本而住，不相杂乱，所谓：种种国土、种种众会、种种道场、种种严饰。其中诸佛现种种神力、立种种乘道、示种种愿门，或于一世界处兜率宫而作佛事，或于一世界没兜率宫而作佛事；如是，或有住胎，或复诞生，或处宫中，或复出家，或诣道场，或破魔军，或诸天、龙恭敬围绕，或诸世主劝请说法，或转法轮，或般涅槃，或分舍利，或起塔庙。彼诸如来于种种众会、种种世间、种种趣生、种种家族、种种欲乐、种种业行、种种语言、种种根性、种种烦恼随眠习气诸众生中，或处微细道场，或处广大道场，或处一由旬量道场，或处十由旬量道场，或处不可说不可说佛刹微尘数由旬量道场，以种种神通、种种言辞、种种音声、种种法门、种种总持门、种种辩才门，以种种圣谛海、种种无畏大师子吼，说诸众生种种善根、种种忆念，授种种菩萨记，说种种诸佛法。　　彼诸如来所有言说，善财童子悉能听受，亦见诸佛及诸菩萨不可思议三昧神变。　　尔时，解脱长者从三昧起，告善财童子言：　　「善男子！我已入出如来无碍庄严解脱门。　　「善男子！我入出此解脱门时，即见东方阎浮檀金光明世界，龙自在王如来、应、正等觉，道场众会之所围绕，毗卢遮那藏菩萨而为上首；又见南方速疾力世界，普香如来、应、正等觉，道场众会之所围绕，心王菩萨而为上首；又见西方香光世界，须弥灯王如来、应、正等觉，道场众会之所围绕，无碍心菩萨而为上首；又见北方袈裟幢世界，不可坏金刚如来、应、正等觉，道场众会之所围绕，金刚步勇猛菩萨而为上首；又见东北方一切上妙宝世界，无所得境界眼如来、应、正等觉，道场众会之所围绕，无所得善变化菩萨而为上首；又见东南方香焰光音世界，香灯如来、应、正等觉，道场众会之所围绕，金刚焰慧菩萨而为上首；又见西南方智慧日普光明世界，法界轮幢如来、应、正等觉，道场众会之所围绕，现一切变化幢菩萨而为上首；又见西北方普清净世界，一切佛宝高胜幢如来、应、正等觉，道场众会之所围绕，法幢王菩萨而为上首；又见上方佛次第出现无尽世界，无边智慧光圆满幢如来、应、正等觉，道场众会之所围绕，法界门幢王菩萨而为上首；又见下方佛光明世界，无碍智幢如来、应、正等觉，道场众会之所围绕，一切世间刹幢王菩萨而为上首。　　「善男子！我见如是等十方各十佛刹微尘数如来。彼诸如来不来至此，我不往彼。我若欲见安乐世界阿弥陀如来，随意即见；我若欲见栴檀世界金刚光明如来、妙香世界宝光明如来、莲华世界宝莲华光明如来、妙金世界寂静光如来、妙喜世界不动如来、善住世界师子如来、镜光明世界月觉如来、宝师子庄严世界毗卢遮那如来，如是一切，悉皆即见。然彼如来不来至此，我身亦不往诣于彼。知一切佛及与我心，悉皆如梦；知一切佛犹如影像，自心如水；知一切佛所有色相及以自心，悉皆如幻；知一切佛及以己心，悉皆如响。我如是知，如是忆念：所见诸佛，皆由自心。　　「善男子！当知菩萨修诸佛法，净诸佛刹，积集妙行，调伏众生，发大誓愿，入一切智自在游戏不可思议解脱之门，得佛菩提，现大神通，遍往一切十方法界，以微细智普入诸劫；如是一切，悉由自心。　　「是故，善男子！应以善法扶助自心，应以法水润泽自心，应于境界净治自心，应以精进坚固自心，应以忍辱坦荡自心，应以智证洁白自心，应以智慧明利自心，应以佛自在开发自心，应以佛平等广大自心，应以佛十力照察自心。　　「善男子！我唯于此如来无碍庄严解脱门而得入出。如诸菩萨摩诃萨得无碍智住无碍行，得常见一切佛三昧，得不住涅槃际三昧，了达三昧普门境界，于三世法悉皆平等，能善分身遍一切刹，住于诸佛平等境界，十方境界皆悉现前，智慧观察无不明了，于其身中悉现一切世界成坏，而于己身及诸世界不生二想；如是妙行，而我云何能知能说？　　「善男子！从此南行，至阎浮提畔，有一国土，名：摩利伽罗；彼有比丘，名曰：海幢。汝诣彼问：菩萨云何学菩萨行、修菩萨道？」　　时，善财童子顶礼解脱长者足，右绕观察，称扬赞叹，思惟恋仰，悲泣流泪──一心忆念：依善知识，事善知识，敬善知识，由善知识见一切智；于善知识不生违逆，于善知识心无谄诳，于善知识心常随顺；于善知识起慈母想，舍离一切无益法故；于善知识起慈父想，出生一切诸善法故。──辞退而去。　　尔时，善财童子一心正念彼长者教，观察彼长者教，忆念彼不思议菩萨解脱门，思惟彼不思议菩萨智光明，深入彼不思议法界门，趣向彼不思议菩萨普入门，明见彼不思议如来神变，解了彼不思议普入佛刹，分别彼不思议佛力庄严，思惟彼不思议菩萨三昧解脱境界分位，了达彼不思议差别世界究竟无碍，修行彼不思议菩萨坚固深心，发起彼不思议菩萨大愿净业。　　渐次南行，至阎浮提畔摩利聚落，周遍求觅海幢比丘。乃见其在经行地侧结跏趺坐，入于三昧，离出入息，无别思觉，身安不动。　　从其足下，出无数百千亿长者、居士、婆罗门众，皆以种种诸庄严具庄严其身，悉著宝冠，顶系明珠，普往十方一切世界，雨一切宝、一切璎珞、一切衣服、一切饮食如法上味、一切华、一切鬘、一切香、一切涂香、一切欲乐资生之具，于一切处救摄一切贫穷众生，安慰一切苦恼众生，皆令欢喜心意清净，成就无上菩提之道。　　从其两膝，出无数百千亿刹帝利、婆罗门众，皆悉聪慧，种种色相、种种形貌、种种衣服上妙庄严，普遍十方一切世界，爱语、同事摄诸众生。所谓：贫者令足，病者令愈，危者令安，怖者令止，有忧苦者咸使快乐；复以方便而劝导之，皆令舍恶，安住善法。　　从其腰间，出等众生数无量仙人，或服草衣或树皮衣，皆执澡瓶，威仪寂静，周旋往返十方世界，于虚空中，以佛妙音，称赞如来，演说诸法；或说清净梵行之道，令其修习，调伏诸根；或说诸法皆无自性，使其观察，发生智慧；或说世间言论轨则，或复开示一切智智出要方便，令随次第各修其业。　　从其两胁，出不思议龙、不思议龙女，示现不思议诸龙神变，所谓：雨不思议香云、不思议华云、不思议鬘云、不思议宝盖云、不思议宝幡云、不思议妙宝庄严具云、不思议大摩尼宝云、不思议宝璎珞云、不思议宝座云、不思议宝宫殿云、不思议宝莲华云、不思议宝冠云、不思议天身云、不思议采女云，悉遍虚空而为庄严，充满一切十方世界，诸佛道场而为供养，令诸众生皆生欢喜。　　从胸前卍字中，出无数百千亿阿修罗王，皆悉示现不可思议自在幻力，令百世界皆大震动，一切海水自然涌沸，一切山王互相冲击，诸天宫殿无不动摇，诸魔光明无不隐蔽，诸魔兵众无不摧伏；普令众生，舍憍慢心，除怒害心，破烦恼山，息众恶法，长无斗诤，永共和善；复以幻力，开悟众生，令灭罪恶，令怖生死，令出诸趣，令离染著，令住无上菩提之心，令修一切诸菩萨行，令住一切诸波罗蜜，令入一切诸菩萨地，令观一切微妙法门，令知一切诸佛方便。如是所作，周遍法界。　　「从其背上，为应以二乘而得度者，出无数百千亿声闻、独觉；为著我者，说无有我；为执常者，说一切行皆悉无常；为贪行者，说不净观；为嗔行者，说慈心观；为痴行者，说缘起观；为等分行者，说与智慧相应境界法；为乐著境界者，说无所有法；为乐著寂静处者，说发大誓愿普饶益一切众生法。如是所作，周遍法界。　　从其两肩，出无数百千亿诸夜叉、罗刹王，种种形貌、种种色相，或长或短，皆可怖畏，无量眷属而自围绕，守护一切行善众生，并诸贤圣、菩萨众会，若向正住及正住者；或时现作执金刚神，守护诸佛及佛住处，或遍守护一切世间。有怖畏者，令得安隐；有疾病者，令得除差；有苦恼者，令得免离；有过恶者，令其厌悔；有灾横者，令其息灭。如是利益一切众生，皆悉令其舍生死轮转正法轮。　　从其腹，出无数百千亿紧那罗王，各有无数紧那罗女前后围绕；又出无数百千亿乾闼婆王，各有无数乾闼婆女前后围绕。各奏无数百千天乐，歌咏赞叹诸法实性，歌咏赞叹一切诸佛，歌咏赞叹发菩提心，歌咏赞叹修菩萨行，歌咏赞叹一切诸佛成正觉门，歌咏赞叹一切诸佛转法轮门，歌咏赞叹一切诸佛现神变门，开示演说一切诸佛般涅槃门，开示演说守护一切诸佛教门，开示演说令一切众生皆欢喜门，开示演说严净一切诸佛刹门，开示演说显示一切微妙法门，开示演说舍离一切诸障碍门，开示演说发生一切诸善根门。如是周遍十方法界。　　从其面门，出无数百千亿转轮圣王，七宝具足，四兵围绕，放大舍光，雨无量宝；诸贫乏者悉使充足，令其永断不与取行；端正采女无数百千，悉以舍施心无所著，令其永断邪淫之行；令生慈心，不断生命；令其究竟常真实语，不作虚诳无益谈说；令摄他语，不行离间；令柔软语，无有粗恶；令常演说甚深决定明了之义，不作无义绮饰言辞；为说少欲，令除贪爱，心无瑕垢；为说大悲，令除忿怒，意得清净；为说实义，令其观察一切诸法，深入因缘，善明谛理，拔邪见刺，破疑惑山，一切障碍悉皆除灭。如是所作，充满法界。　　从其两目，出无数百千亿日轮，普照一切诸大地狱及诸恶趣，皆令离苦；又照一切世界中间，令除黑暗；又照一切十方众生，皆令舍离愚痴翳障；于垢浊国土放清净光，白银国土放黄金色光，黄金国土放白银色光，琉璃国土放玻璃色光，玻璃国土放琉璃色光，砗磲国土放码瑙色光，码瑙国土放砗磲色光，帝青国土放日藏摩尼王色光，日藏摩尼王国土放帝青色光，赤真珠国土放月光网藏摩尼王色光，月光网藏摩尼王国土放赤真珠色光，一宝所成国土放种种宝色光，种种宝所成国土放一宝色光，照诸众生心之稠林，办诸众生无量事业，严饰一切世间境界，令诸众生心得清凉生大欢喜。如是所作，充满法界。　　从其眉间白毫相中，出无数百千亿帝释，皆于境界而得自在，摩尼宝珠系其顶上，光照一切诸天宫殿，震动一切须弥山王，觉悟一切诸天大众；叹福德力，说智慧力，生其乐力，持其志力，净其念力，坚其所发菩提心力，赞乐见佛；令除世欲，赞乐闻法；令厌世境，赞乐观智；令绝世染，止修罗战，断烦恼诤，灭怖死心，发降魔愿，兴立正法须弥山王，成办众生一切事业。如是所作，周遍法界。　　从其额上，出无数百千亿梵天，色相端严，世间无比，威仪寂静，言音美妙，劝佛说法，叹佛功德，令诸菩萨悉皆欢喜，能办众生无量事业，普遍一切十方世界。　　从其头上，出无量佛刹微尘数诸菩萨众，悉以相好庄严其身，放无边光，说种种行。所谓：赞叹布施，令舍悭贪，得众妙宝庄严世界；称扬赞叹持戒功德，令诸众生永断诸恶，住于菩萨大慈悲戒；说一切有悉皆如梦，说诸欲乐无有滋味，令诸众生离烦恼缚；说忍辱力，令于诸法心得自在；赞金色身，令诸众生离嗔恚垢，起对治行，绝畜生道；叹精进行，令其远离世间放逸，皆悉勤修无量妙法；又为赞叹禅波罗蜜，令其一切心得自在；又为演说般若波罗蜜，开示正见，令诸众生乐自在智拔诸见毒；又为演说随顺世间种种所作，令诸众生虽离生死，而于诸趣自在受生；又为示现神通变化，说寿命自在，令诸众生发大誓愿；又为演说成就总持力、出生大愿力、净治三昧力、自在受生力；又为演说种种诸智，所谓：普知众生诸根智、普知一切心行智、普知如来十力智、普知诸佛自在智。如是所作，周遍法界。　　从其顶上，出无数百千亿如来身，其身无等，诸相随好，清净庄严，威光赫奕如真金山，无量光明普照十方，出妙音声充满法界，示现无量大神通力，为一切世间普雨法雨。所谓：为坐菩提道场诸菩萨，雨普知平等法雨；为灌顶位诸菩萨，雨入普门法雨；为法王子位诸菩萨，雨普庄严法雨；为童子位诸菩萨，雨坚固山法雨；为不退位诸菩萨，雨海藏法雨；为成就正心位诸菩萨，雨普境界法雨；为方便具足位诸菩萨，雨自性门法雨；为生贵位诸菩萨，雨随顺世间法雨；为修行位诸菩萨，雨普悲愍法雨；为新学诸菩萨，雨积集藏法雨；为初发心诸菩萨，雨摄众生法雨；为信解诸菩萨，雨无尽境界普现前法雨；为色界诸众生，雨普门法雨；为诸梵天，雨普藏法雨；为诸自在天，雨生力法雨；为诸魔众，雨心幢法雨；为诸化乐天，雨净念法雨；为诸兜率天，雨生意法雨；为诸夜摩天，雨欢喜法雨；为诸忉利天，雨疾庄严虚空界法雨；为诸夜叉王，雨欢喜法雨；为诸乾闼婆王，雨金刚轮法雨；为诸阿修罗王，雨大境界法雨；为诸迦楼罗王，雨无边光明法雨；为诸紧那罗王，雨一切世间殊胜智法雨；为诸人王，雨无乐著法雨；为诸龙王，雨欢喜幢法雨；为诸摩睺罗伽王，雨大休息法雨；为诸地狱众生，雨正念庄严法雨；为诸畜生，雨智慧藏法雨；为阎罗王界众生，雨无畏法雨；为诸厄难处众生，雨普安慰法雨。悉令得入贤圣众会。如是所作，充满法界。　　海幢比丘又于其身一切毛孔，一一皆出阿僧祇佛刹微尘数光明网，一一光明网具阿僧祇色相、阿僧祇庄严、阿僧祇境界、阿僧祇事业，充满十方一切法界。　　尔时，善财童子一心观察海幢比丘，深生渴仰，忆念彼三昧解脱，思惟彼不思议菩萨三昧，思惟彼不思议利益众生方便海，思惟彼不思议无作用普庄严门，思惟彼庄严法界清净智，思惟彼受佛加持智，思惟彼出生菩萨自在力，思惟彼坚固菩萨大愿力，思惟彼增广菩萨诸行力。如是住立，思惟观察，经一日一夜，乃至经于七日七夜、半月、一月，乃至六月，复经六日。　　过此已后，海幢比丘从三昧出。善财童子赞言：「圣者！希有奇特！如此三昧最为甚深，如此三昧最为广大，如此三昧境界无量，如此三昧神力难思，如此三昧光明无等，如此三昧庄严无数，如此三昧威力难制，如此三昧境界平等，如此三昧普照十方，如此三昧利益无限，以能除灭一切众生无量苦故。所谓：能令一切众生离贫苦故，出地狱故，免畜生故，闭诸难门故，开人、天道故，令人、天众生喜乐故，令其爱乐禅境界故，能令增长有为乐故，能为显示出有乐故，能为引发菩提心故，能使增长福智行故，能令增长大悲心故，能令生起大愿力故，能令明了菩萨道故，能使庄严究竟智故，能令趣入大乘境故，能令照了普贤行故，能令证得诸菩萨地智光明故，能令成就一切菩萨诸愿行故，能令安住一切智智境界中故。圣者！此三昧者，名为何等？」　　海幢比丘言：「善男子！此三昧名：普眼舍得，又名：般若波罗蜜境界清净光明，又名：普庄严清净门。善男子！我以修习般若波罗蜜故，得此普庄严清净三昧等百万阿僧祇三昧。」　　善财童子言：「圣者！此三昧境界究竟唯如是耶？」　　海幢言：　　「善男子！入此三昧时，了知一切世界，无所障碍；往诣一切世界，无所障碍；超过一切世界，无所障碍；庄严一切世界，无所障碍；修治一切世界，无所障碍；严净一切世界，无所障碍；见一切佛，无所障碍；观一切佛广大威德，无所障碍；知一切佛自在神力，无所障碍；证一切佛诸广大力，无所障碍；入一切佛诸功德海，无所障碍；受一切佛无量妙法，无所障碍；入一切佛法中修习妙行，无所障碍；证一切佛转法轮平等智，无所障碍；入一切诸佛众会道场海，无所障碍；观十方佛法，无所障碍；大悲摄受十方众生，无所障碍；常起大慈充满十方，无所障碍；见十方佛心无厌足，无所障碍；入一切众生海，无所障碍；知一切众生根海，无所障碍；知一切众生诸根差别智，无所障碍。　　「善男子！我唯知此一般若波罗蜜三昧光明。如诸菩萨入智慧海，净法界境，达一切趣，遍无量刹，总持自在，三昧清净，神通广大，辩才无尽，善说诸地，为众生依；而我何能知其妙行，辨其功德，了其所行，明其境界，究其愿力，入其要门，达其所证，说其道分，住其三昧，见其心境，得其所有平等智慧？　　「善男子！从此南行，有一住处，名曰：海潮；彼有园林，名：普庄严；于其园中，有优婆夷，名曰：休舍。汝往彼问：菩萨云何学菩萨行、修菩萨道？」　　时，善财童子于海幢比丘所，得坚固身，获妙法财，入深境界，智慧明彻，三昧照耀，住清净解，见甚深法，其心安住诸清净门，智慧光明充满十方，心生欢喜，踊跃无量；五体投地，顶礼其足，绕无量匝，恭敬瞻仰，思惟观察，咨嗟恋慕，持其名号，想其容止，念其音声，思其三昧及彼大愿所行境界，受其智慧清净光明；辞退而行。　　　　大方广佛华严经卷第六十三　　　　大方广佛华严经卷第六十四　　　　　于阗国三藏实叉难陀奉　制译　　　　入法界品第三十九之五　　尔时，善财童子蒙善知识力，依善知识教，念善知识语，于善知识深心爱乐，作是念言：「因善知识，令我见佛；因善知识，令我闻法。善知识者是我师傅，示导于我诸佛法故；善知识者是我眼目，令我见佛如虚空故；善知识者是我津济，令我得入诸佛如来莲华池故。」　　渐渐南行，至海潮处，见普庄严园，众宝垣墙周匝围绕，一切宝树行列庄严；一切宝华树，雨众妙华，布散其地；一切宝香树，香气氛氲，普熏十方；一切宝鬘树，雨大宝鬘，处处垂下；一切摩尼宝王树，雨大摩尼宝，遍布充满；一切宝衣树，雨种种色衣，随其所应，周匝敷布；一切音乐树，风动成音，其音美妙，过于天乐；一切庄严具树，各雨珍玩奇妙之物，处处分布，以为严饰。　　其地清净无有高下，于中具有百万殿堂，大摩尼宝之所合成；百万楼阁，阎浮檀金以覆其上；百万宫殿，毗卢遮那摩尼宝间错庄严；一万浴池，众宝合成；七宝栏楯，周匝围绕；七宝阶道，四面分布；八功德水，湛然盈满，其水香气如天栴檀，金沙布底，水清宝珠周遍间错；凫雁、孔雀、俱枳罗鸟游戏其中，出和雅音；宝多罗树周匝行列，覆以宝网，垂诸金铃，微风徐摇，恒出美音；施大宝帐，宝树围绕，建立无数摩尼宝幢，光明普照百千由旬。其中复有百万陂池，黑栴檀泥凝积其底，一切妙宝以为莲华敷布水上，大摩尼华光色照耀园中。　　复有广大宫殿，名：庄严幢，海藏妙宝以为其地，毗琉璃宝以为其柱，阎浮檀金以覆其上，光藏摩尼以为庄严，无数宝王光焰炽然，重楼挟阁种种庄饰；阿卢那香王、觉悟香王，皆出妙香普熏一切。其宫殿中，复有无量宝莲华座周回布列，所谓：照耀十方摩尼宝莲华座、毗卢遮那摩尼宝莲华座、照耀世间摩尼宝莲华座、妙藏摩尼宝莲华座、师子藏摩尼宝莲华座、离垢藏摩尼宝莲华座、普门摩尼宝莲华座、光严摩尼宝莲华座、安住大海藏清净摩尼王宝莲华座、金刚师子摩尼宝莲华座。　　园中复有百万种帐，所谓：衣帐、鬘帐、香帐、华帐、枝帐、摩尼帐、真金帐、庄严具帐、音乐帐、象王神变帐、马王神变帐、帝释所著摩尼宝帐……如是等，其数百万。有百万大宝网弥覆其上，所谓：宝铃网、宝盖网、宝身网、海藏真珠网、绀琉璃摩尼宝网、师子摩尼网、月光摩尼网、种种形像众香网、宝冠网、宝璎珞网……如是等，其数百万。有百万大光明之所照耀，所谓：焰光摩尼宝光明、日藏摩尼宝光明、月幢摩尼宝光明、香焰摩尼宝光明、胜藏摩尼宝光明、莲华藏摩尼宝光明、焰幢摩尼宝光明、大灯摩尼宝光明、普照十方摩尼宝光明、香光摩尼宝光明……如是等，其数百万。常雨百万庄严具，百万黑栴檀香出妙音声，百万出过诸天曼陀罗华而以散之，百万出过诸天璎珞以为庄严，百万出过诸天妙宝鬘带处处垂下，百万出过诸天众色妙衣，百万杂色摩尼宝妙光普照，百万天子欣乐瞻仰头面作礼，百万采女于虚空中投身而下，百万菩萨恭敬亲近常乐闻法。　　时，休舍优婆夷坐真金座，戴海藏真珠网，冠挂出过诸天真金宝钏，垂绀青发，大摩尼网庄严其首，师子口摩尼宝以为耳珰，如意摩尼宝王以为璎珞，一切宝网垂覆其身，百千亿那由他众生曲躬恭敬。东方有无量众生来诣其所，所谓：梵天、梵众天、大梵天、梵辅天、自在天，乃至一切人及非人；南、西、北方，四维、上、下，皆亦如是。其有见此优婆夷者，一切病苦悉得除灭，离烦恼垢，拔诸见刺，摧障碍山，入于无碍清净境界，增明一切所有善根，长养诸根；入一切智慧门，入一切总持门；一切三昧门、一切大愿门、一切妙行门、一切功德门，皆得现前；其心广大，具足神通，身无障碍，至一切处。　　尔时，善财童子入普庄严园，周遍观察，见休舍优婆夷坐于妙座，往诣其所，顶礼其足，绕无数匝，白言：「圣者！我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！」　　休舍告言：　　「善男子！我唯得菩萨一解脱门，若有见闻忆念于我，与我同住，供给我者，悉不唐捐。善男子！若有众生不种善根，不为善友之所摄受，不为诸佛之所护念，是人终不得见于我。善男子！其有众生得见我者，皆于阿耨多罗三藐三菩提获不退转。　　「善男子！东方诸佛常来至此，处于宝座为我说法；南、西、北方，四维、上、下，一切诸佛悉来至此，处于宝座为我说法。善男子！我常不离见佛闻法，与诸菩萨而共同住。　　「善男子！我此大众，有八万四千亿那由他，皆在此园与我同行，悉于阿耨多罗三藐三菩提得不退转；其余众生住此园者，亦皆普入不退转位。」　　善财白言：「圣者发阿耨多罗三藐三菩提心为久近耶？」　　答言：　　「善男子！我忆过去，于然灯佛所，修行梵行，恭敬供养，闻法受持；次前，于离垢佛所，出家学道，受持正法；次前，于妙幢佛所；次前，于胜须弥佛所；次前，于莲华德藏佛所；次前，于毗卢遮那佛所；次前，于普眼佛所；次前，于梵寿佛所；次前，于金刚脐佛所；次前，于婆楼那天佛所。善男子！我忆过去，于无量劫无量生中，如是次第三十六恒河沙佛所，皆悉承事，恭敬供养，闻法受持，净修梵行。于此已往，佛智所知，非我能测。　　「善男子！菩萨初发心无有量，充满一切法界故；菩萨大悲门无有量，普入一切世间故；菩萨大愿门无有量，究竟十方法界故；菩萨大慈门无有量，普覆一切众生故；菩萨所修行无有量，于一切刹一切劫中修习故；菩萨三昧力无有量，令菩萨道不退故；菩萨总持力无有量，能持一切世间故；菩萨智光力无有量，普能证入三世故；菩萨神通力无有量，普现一切刹网故；菩萨辩才力无有量，一音一切悉解故；菩萨清净身无有量，悉遍一切佛刹故。」　　善财童子言：「圣者久如当得阿耨多罗三藐三菩提？」　　答言：　　「善男子！菩萨不为教化调伏一众生故发菩提心，不为教化调伏百众生故发菩提心，乃至不为教化调伏不可说不可说转众生故发菩提心；不为教化一世界众生故发菩提心，乃至不为教化不可说不可说转世界众生故发菩提心；不为教化阎浮提微尘数世界众生故发菩提心，不为教化三千大千世界微尘数世界众生故发菩提心，乃至不为教化不可说不可说转三千大千世界微尘数世界众生故发菩提心；不为供养一如来故发菩提心，乃至不为供养不可说不可说转如来故发菩提心；不为供养一世界中次第兴世诸如来故发菩提心，乃至不为供养不可说不可说转世界中次第兴世诸如来故发菩提心；不为供养一三千大千世界微尘数世界中次第兴世诸如来故发菩提心，乃至不为供养不可说不可说转佛刹微尘数世界中次第兴世诸如来故发菩提心；不为严净一世界故发菩提心，乃至不为严净不可说不可说转世界故发菩提心；不为严净一三千大千世界微尘数世界故发菩提心，乃至不为严净不可说不可说转三千大千世界微尘数世界故发菩提心；不为住持一如来遗法故发菩提心，乃至不为住持不可说不可说转如来遗法故发菩提心；不为住持一世界如来遗法故发菩提心，乃至不为住持不可说不可说转世界如来遗法故发菩提心；不为住持一阎浮提微尘数世界如来遗法故发菩提心，乃至不为住持不可说不可说转佛刹微尘数世界如来遗法故发菩提心。如是略说，不为满一佛誓愿故，不为往一佛国土故，不为入一佛众会故，不为持一佛法眼故，不为转一佛法轮故，不为知一世界中诸劫次第故，不为知一众生心海故，不为知一众生根海故，不为知一众生业海故，不为知一众生行海故，不为知一众生烦恼海故，不为知一众生烦恼习海故，乃至不为知不可说不可说转佛刹微尘数众生烦恼习海故，发菩提心。　　「欲教化调伏一切众生悉无余故发菩提心，欲承事供养一切诸佛悉无余故发菩提心，欲严净一切诸佛国土悉无余故发菩提心，欲护持一切诸佛正教悉无余故发菩提心，欲成满一切如来誓愿悉无余故发菩提心，欲往一切诸佛国土悉无余故发菩提心，欲入一切诸佛众会悉无余故发菩提心，欲知一切世界中诸劫次第悉无余故发菩提心，欲知一切众生心海悉无余故发菩提心，欲知一切众生根海悉无余故发菩提心，欲知一切众生业海悉无余故发菩提心，欲知一切众生行海悉无余故发菩提心，欲灭一切众生诸烦恼海悉无余故发菩提心，欲拔一切众生烦恼习海悉无余故发菩提心。善男子！取要言之，菩萨以如是等百万阿僧祇方便行故发菩提心。　　「善男子！菩萨行普入一切法皆证得故，普入一切刹悉严净故。是故，善男子！严净一切世界尽，我愿乃尽；拔一切众生烦恼习气尽，我愿乃满。」　　善财童子言：「圣者！此解脱名为何等？」　　答言：　　「善男子！此解脱名：离忧安隐幢。善男子！我唯知此一解脱门。如诸菩萨摩诃萨，其心如海，悉能容受一切佛法；如须弥山，志意坚固，不可动摇；如善见药，能除众生烦恼重病；如明净日，能破众生无明闇障；犹如大地，能作一切众生依处；犹如好风，能作一切众生义利；犹如明灯，能为众生生智慧光；犹如大云，能为众生雨寂灭法；犹如净月，能为众生放福德光；犹如帝释，悉能守护一切众生。而我云何能知能说彼功德行？　　「善男子！于此南方海潮之处，有一国土，名：那罗素；中有仙人，名：毗目瞿沙。汝诣彼问：菩萨云何学菩萨行、修菩萨道？」　　时，善财童子顶礼其足，绕无数匝，殷勤瞻仰，悲泣流泪，作是思惟：「得菩提难，近善知识难，遇善知识难，得菩萨诸根难，净菩萨诸根难，值同行善知识难，如理观察难，依教修行难，值遇出生善心方便难，值遇增长一切智法光明难。」作是念已，辞退而行。　　尔时，善财童子随顺思惟菩萨正教，随顺思惟菩萨净行，生增长菩萨福力心，生明见一切诸佛心，生出生一切诸佛心，生增长一切大愿心，生普见十方诸法心，生明照诸法实性心，生普散一切障碍心，生观察法界无闇心，生清净意宝庄严心，生摧伏一切众魔心。　　渐渐游行，至那罗素国，周遍推求毗目瞿沙。见一大林，阿僧祇树以为庄严，所谓：种种叶树扶疏布濩，种种华树开敷鲜荣，种种果树相续成熟，种种宝树雨摩尼果，大栴檀树处处行列，诸沉水树常出好香，悦意香树妙香庄严，波吒罗树四面围绕，尼拘律树其身耸擢，阎浮檀树常雨甘果，优钵罗华、波头摩华以严池沼。　　时，善财童子见彼仙人在栴檀树下敷草而坐，领徒一万，或著鹿皮，或著树皮，或复编草以为衣服，髻环垂鬓，前后围绕。善财见已，往诣其所，五体投地，作如是言：「我今得遇真善知识。善知识者，则是趣向一切智门，令我得入真实道故；善知识者，则是趣向一切智乘，令我得至如来地故；善知识者，则是趣向一切智船，令我得至智宝洲故；善知识者，则是趣向一切智炬，令我得生十力光故；善知识者，则是趣向一切智道，令我得入涅槃城故；善知识者，则是趣向一切智灯，令我得见夷险道故；善知识者，则是趣向一切智桥，令我得度险恶处故；善知识者，则是趣向一切智盖，令我得生大慈凉故；善知识者，则是趣向一切智眼，令我得见法性门故；善知识者，则是趣向一切智潮，令我满足大悲水故。」　　作是语已，从地而起，绕无量匝，合掌前住，白言：「圣者！我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！」　　时，毗目瞿沙顾其徒众，而作是言：「善男子！此童子已发阿耨多罗三藐三菩提心。善男子！此童子普施一切众生无畏，此童子普兴一切众生利益，此童子常观一切诸佛智海，此童子欲饮一切甘露法雨，此童子欲测一切广大法海，此童子欲令众生住智海中，此童子欲普发起广大悲云，此童子欲普雨于广大法雨，此童子欲以智月普照世间，此童子欲灭世间烦恼毒热，此童子欲长含识一切善根。」　　时，诸仙众闻是语已，各以种种上妙香华散善财上，投身作礼，围绕恭敬，作如是言：「今此童子，必当救护一切众生，必当除灭诸地狱苦，必当永断诸畜生道，必当转去阎罗王界，必当关闭诸难处门，必当干竭诸爱欲海，必令众生永灭苦蕴，必当永破无明黑闇，必当永断贪爱系缚，必以福德大轮围山围绕世间，必以智慧大宝须弥显示世间，必当出现清净智日，必当开示善根法藏，必使世间明识险易。」　　时，毗目瞿沙告群仙言：「善男子！若有能发阿耨多罗三藐三菩提心，必当成就一切智道。此善男子已发阿耨多罗三藐三菩提心，当净一切佛功德地。」　　时，毗目瞿沙告善财童子言：「善男子！我得菩萨无胜幢解脱。」　　善财白言：「圣者！无胜幢解脱境界云何？」　　时，毗目仙人即申右手，摩善财顶，执善财手。即时，善财自见其身往十方十佛刹微尘数世界中，到十佛刹微尘数诸佛所，见彼佛刹及其众会、诸佛相好、种种庄严；亦闻彼佛随诸众生心之所乐而演说法，一文一句皆悉通达，各别受持无有杂乱；亦知彼佛以种种解净治诸愿；亦知彼佛以清净愿成就诸力；亦见彼佛随众生心所现色相；亦见彼佛大光明网，种种诸色清净圆满；亦知彼佛无碍智慧大光明力；又自见身于诸佛所，经一日夜或七日夜、半月、一月、一年、十年、百年、千年，或经亿年，或阿庾多亿年，或那由他亿年，或经半劫，或经一劫、百劫、千劫，或百千亿乃至不可说不可说佛刹微尘数劫。　　尔时，善财童子为菩萨无胜幢解脱智光明照故，得毗卢遮那藏三昧光明；为无尽智解脱三昧光明照故，得普摄诸方陀罗尼光明；为金刚轮陀罗尼门光明照故，得极清净智慧心三昧光明；为普门庄严藏般若波罗蜜光明照故，得佛虚空藏轮三昧光明；为一切佛法轮三昧光明照故，得三世无尽智三昧光明。　　时，彼仙人放善财手，善财童子即自见身还在本处。　　时，彼仙人告善财言：「善男子！汝忆念耶？」　　善财言：「唯！此是圣者善知识力。」　　仙人言：　　「善男子！我唯知此菩萨无胜幢解脱。如诸菩萨摩诃萨成就一切殊胜三昧，于一切时而得自在，于一念顷出生诸佛无量智慧，以佛智灯而为庄严普照世间，一念普入三世境界，分形遍往十方国土，智身普入一切法界，随众生心普现其前观其根行而为利益，放净光明甚可爱乐；而我云何能知能说彼功德行、彼殊胜愿、彼庄严刹、彼智境界、彼三昧所行、彼神通变化、彼解脱游戏、彼身相差别、彼音声清净、彼智慧光明？　　「善男子！于此南方，有一聚落，名：伊沙那；有婆罗门，名曰：胜热。汝诣彼问：菩萨云何学菩萨行、修菩萨道？」　　时，善财童子欢喜踊跃，顶礼其足，绕无数匝，殷勤瞻仰，辞退南行。　　尔时，善财童子为菩萨无胜幢解脱所照故，住诸佛不思议神力，证菩萨不思议解脱神通智，得菩萨不思议三昧智光明，得一切时熏修三昧智光明，得了知一切境界皆依想所住三昧智光明，得一切世间殊胜智光明；于一切处悉现其身，以究竟智说无二无分别平等法，以明净智普照境界；凡所闻法皆能忍受，清净信解，于法自性决定明了；心恒不舍菩萨妙行，求一切智永无退转，获得十力智慧光明，勤求妙法常无厌足，以正修行入佛境界，出生菩萨无量庄严，无边大愿悉已清净；以无穷尽智知无边世界网，以无怯弱心度无量众生海；了无边菩萨诸行境界，见无边世界种种差别，见无边世界种种庄严，入无边世界微细境界，知无边世界种种名号，知无边世界种种言说，知无边众生种种解，见无边众生种种行，见无边众生成熟行，见无边众生差别想；念善知识。　　渐次游行，至伊沙那聚落，见彼胜热修诸苦行求一切智。四面火聚犹如大山，中有刀山高峻无极，登彼山上投身入火。　　时，善财童子顶礼其足，合掌而立，作如是言：「圣者！我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！」　　婆罗门言：「善男子！汝今若能上此刀山，投身火聚，诸菩萨行悉得清净。」　　时，善财童子作如是念：「得人身难，离诸难难，得无难难，得净法难，得值佛难，具诸根难，闻佛法难，遇善人难，逢真善知识难，受如理正教难，得正命难，随法行难。此将非魔、魔所使耶？将非是魔险恶徒党，诈现菩萨善知识相，而欲为我作善根难、作寿命难，障我修行一切智道，牵我令入诸恶道中，欲障我法门、障我佛法？」　　作是念时，十千梵天，在虚空中，作如是言：　　「善男子！莫作是念！莫作是念！今此圣者得金刚焰三昧光明，发大精进，度诸众生，心无退转；欲竭一切贪爱海，欲截一切邪见网，欲烧一切烦恼薪，欲照一切惑稠林，欲断一切老死怖，欲坏一切三世障，欲放一切法光明。　　「善男子！我诸梵天多著邪见，皆悉自谓是自在者、是能作者，于世间中我是最胜。见婆罗门五热炙身，于自宫殿心不乐著，于诸禅定不得滋味，皆共来诣婆罗门所。时，婆罗门以神通力示大苦行为我说法，能令我等，灭一切见，除一切慢，住于大慈，行于大悲，起广大心，发菩提意，常见诸佛，恒闻妙法，于一切处心无所碍。」　　复有十千诸魔，在虚空中，以天摩尼宝散婆罗门上，告善财言：「善男子！此婆罗门五热炙身时，其火光明映夺于我所有宫殿诸庄严具皆如聚墨，令我于中不生乐著，我与眷属来诣其所。此婆罗门为我说法，令我及余无量天子、诸天女等，皆于阿耨多罗三藐三菩提得不退转。」　　复有十千自在天王，于虚空中，各散天华，作如是言：「善男子！此婆罗门五热炙身时，其火光明映夺我等所有宫殿诸庄严具皆如聚墨，令我于中不生爱著，即与眷属来诣其所。此婆罗门为我说法，令我于心而得自在，于烦恼中而得自在，于受生中而得自在，于诸业障而得自在，于诸三昧而得自在，于庄严具而得自在，于寿命中而得自在，乃至能于一切佛法而得自在。」　　复有十千化乐天王，于虚空中，作天音乐，恭敬供养，作如是言：「善男子！此婆罗门五热炙身时，其火光明照我宫殿诸庄严具及诸采女，能令我等不受欲乐、不求欲乐、身心柔软，即与众俱来诣其所。时，婆罗门为我说法，能令我等心得清净、心得明洁、心得纯善、心得柔软、心生欢喜，乃至令得清净十力清净之身，生无量身，乃至令得佛身、佛语、佛声、佛心，具足成就一切智智。」　　复有十千兜率天王、天子、天女、无量眷属，于虚空中，雨众妙香，恭敬顶礼，作如是言：「善男子！此婆罗门五热炙身时，令我等诸天及其眷属，于自宫殿无有乐著，共诣其所。闻其说法，能令我等不贪境界，少欲知足，心生欢喜，心得充满，生诸善根，发菩提心，乃至圆满一切佛法。」　　复有十千三十三天并其眷属、天子、天女，前后围绕，于虚空中，雨天曼陀罗华，恭敬供养，作如是言：「善男子！此婆罗门五热炙身时，令我等诸天于天音乐不生乐著，共诣其所。时，婆罗门为我等说一切诸法无常败坏，令我舍离一切欲乐，令我断除憍慢放逸，令我爱乐无上菩提。又，善男子！我当见此婆罗门时，须弥山顶六种震动，我等恐怖，皆发菩提心坚固不动。」　　复有十千龙王，所谓：伊那跋罗龙王、难陀优波难陀龙王等，于虚空中，雨黑栴檀；无量龙女奏天音乐，雨天妙华及天香水，恭敬供养，作如是言：「善男子！此婆罗门五热炙身时，其火光明普照一切诸龙宫殿，令诸龙众离热沙怖、金翅鸟怖，灭除嗔恚，身得清凉，心无垢浊，闻法信解，厌恶龙趣，以至诚心悔除业障，乃至发阿耨多罗三藐三菩提意住一切智。」　　复有十千夜叉王，于虚空中，以种种供具，恭敬供养此婆罗门及以善财，作如是言：「善男子！此婆罗门五热炙身时，我及眷属悉于众生发慈愍心，一切罗刹、鸠槃荼等亦生慈心；以慈心故，于诸众生无所恼害而来见我。我及彼等，于自宫殿不生乐著，即与共俱，来诣其所。时，婆罗门即为我等如应说法，一切皆得身心安乐，又令无量夜叉、罗刹、鸠槃荼等发于无上菩提之心。」　　复有十千乾闼婆王，于虚空中，作如是言：「善男子！此婆罗门五热炙身时，其火光明照我宫殿，悉令我等受不思议无量快乐，是故我等来诣其所。此婆罗门为我说法，能令我等于阿耨多罗三藐三菩提得不退转。」　　复有十千阿修罗王，从大海出，住在虚空，舒右膝轮，合掌前礼，作如是言：「善男子！此婆罗门五热炙身时，我阿修罗所有宫殿、大海、大地，悉皆震动，令我等舍憍慢放逸，是故我等来诣其所。从其闻法，舍离谄诳，安住忍地，坚固不动，圆满十力。」　　复有十千迦楼罗王，勇力持王而为上首，化作外道童子之形，于虚空中唱如是言：「善男子！此婆罗门五热炙身时，其火光明照我宫殿，一切震动皆悉恐怖，是故我等来诣其所。时，婆罗门即为我等如应说法，令修习大慈，称赞大悲，度生死海，于欲泥中拔济众生，叹菩提心，起方便智，随其所宜调伏众生。」　　复有十千紧那罗王，于虚空中，唱如是言：　　「善男子！此婆罗门五热炙身时，我等所住宫殿诸多罗树、诸宝铃网、诸宝缯带、诸音乐树、诸妙宝树及诸乐器，自然而出佛声、法声及不退转菩萨僧声、愿求无上菩提之声，云：『某方、某国，有某菩萨，发菩提心；某方、某国，有某菩萨，修行苦行，难舍能舍，乃至清净一切智行；某方、某国，有某菩萨，往诣道场；乃至某方、某国，有某如来，作佛事已，而般涅槃。』　　「善男子！假使有人，以阎浮提一切草木末为微尘，此微尘数可知边际，我宫殿中宝多罗树乃至乐器所说菩萨名、如来名、所发大愿、所修行等，无有能得知其边际。　　「善男子！我等以闻佛声、法声、菩萨僧声，生大欢喜，来诣其所。时，婆罗门即为我等如应说法，令我及余无量众生于阿耨多罗三藐三菩提得不退转。」　　复有无量欲界诸天，于虚空中，以妙供具，恭敬供养，唱如是言：「善男子！此婆罗门五热炙身时，其火光明照阿鼻等一切地狱，诸所受苦悉令休息。我等见此火光明故，心生净信；以信心故，从彼命终，生于天中；为知恩故，而来其所，恭敬瞻仰，无有厌足。时，婆罗门为我说法，令无量众生发菩提心。」　　尔时，善财童子闻如是法，心大欢喜，于婆罗门所，发起真实善知识心，头顶礼敬，唱如是言：「我于大圣善知识所生不善心，唯愿圣者容我悔过！」　　时，婆罗门即为善财而说颂言：　　「若有诸菩萨，顺善知识教，一切无疑惧，安住心不动。　　当知如是人，必获广大利，坐菩提树下，成于无上觉。」　　尔时，善财童子即登刀山，自投火聚；未至中间，即得菩萨善住三昧；才触火焰，又得菩萨寂静乐神通三昧。善财白言：「甚奇！圣者！如是刀山及大火聚，我身触时安隐快乐。」　　时，婆罗门告善财言：　　「善男子！我唯得此菩萨无尽轮解脱。如诸菩萨摩诃萨大功德焰，能烧一切众生见惑令无有余，必不退转无穷尽心、无懈怠心、无怯弱心，发如金刚藏那罗延心，疾修诸行无迟缓心，愿如风轮普持一切精进大誓皆无退转；而我云何能知能说彼功德行？　　「善男子！于此南方，有城名：师子奋迅；中有童女，名曰：慈行。汝诣彼问：菩萨云何学菩萨行、修菩萨道？」　　时，善财童子顶礼其足，绕无数匝，辞退而去。　　　　大方广佛华严经卷第六十四　　　　大方广佛华严经卷第六十五　　　　　于阗国三藏实叉难陀奉　制译　　　　入法界品第三十九之六　　尔时，善财童子于善知识所，起最极尊重心，生广大清净解，常念大乘，专求佛智，愿见诸佛，观法境界，无障碍智常现在前，决定了知诸法实际、常住际、一切三世诸刹那际、如虚空际、无二际、一切法无分别际、一切义无障碍际、一切劫无失坏际、一切如来无际之际；于一切佛心无分别，破众想网，离诸执著，不取诸佛众会道场，亦不取佛清净国土；知诸众生皆无有我，知一切声悉皆如响，知一切色悉皆如影。　　渐次南行，至师子奋迅城，周遍推求慈行童女。闻此童女是师子幢王女，五百童女以为侍从，住毗卢遮那藏殿，于龙胜栴檀足金线网天衣座上而说妙法。善财闻已，诣王宫门，求见彼女。见无量众来入宫中，善财问言：「诸人今者何所往诣？」咸报之言：「我等欲诣慈行童女听受妙法。」善财童子即作是念：「此王宫门既无限碍，我亦应入。」　　善财入已，见毗卢遮那藏殿，玻璃为地，琉璃为柱，金刚为壁，阎浮檀金以为垣墙，百千光明而为窗牖，阿僧祇摩尼宝而庄校之，宝藏摩尼镜周匝庄严，以世间最上摩尼宝而为庄饰，无数宝网罗覆其上，百千金铃出妙音声，有如是等不可思议众宝严饰。其慈行童女，皮肤金色，眼绀紫色，发绀青色，以梵音声而演说法。　　善财见已，顶礼其足，绕无数匝，合掌前住，作如是言：「圣者！我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！」　　时，慈行童女告善财言：「善男子！汝应观我宫殿庄严。」　　善财顶礼，周遍观察，见一一壁中、一一柱中、一一镜中、一一相中、一一形中、一一摩尼宝中、一一庄严具中、一一金铃中、一一宝树中、一一宝形像中、一一宝璎珞中，悉见法界一切如来，从初发心，修菩萨行，成满大愿，具足功德，成等正觉，转妙法轮，乃至示现入于涅槃；如是影像靡不皆现，如净水中普见虚空日月星宿所有众像，如此皆是慈行童女过去世中善根之力。　　尔时，善财童子忆念所见诸佛之相，合掌瞻仰慈行童女。　　尔时，童女告善财言：「善男子！此是般若波罗蜜普庄严门，我于三十六恒河沙佛所求得此法。彼诸如来各以异门，令我入此般若波罗蜜普庄严门；一佛所演，余不重说。」　　善财白言：「圣者！此般若波罗蜜普庄严门境界云何？」　　童女答言：　　「善男子！我入此般若波罗蜜普庄严门，随顺趣向，思惟观察，忆持分别时得普门陀罗尼，百万阿僧祇陀罗尼门皆悉现前。所谓：佛刹陀罗尼门、佛陀罗尼门、法陀罗尼门、众生陀罗尼门、过去陀罗尼门、未来陀罗尼门、现在陀罗尼门、常住际陀罗尼门、福德陀罗尼门、福德助道具陀罗尼门、智慧陀罗尼门、智慧助道具陀罗尼门、诸愿陀罗尼门、分别诸愿陀罗尼门、集诸行陀罗尼门、清净行陀罗尼门、圆满行陀罗尼门、业陀罗尼门、业不失坏陀罗尼门、业流注陀罗尼门、业所作陀罗尼门、舍离恶业陀罗尼门、修习正业陀罗尼门、业自在陀罗尼门、善行陀罗尼门、持善行陀罗尼门、三昧陀罗尼门、随顺三昧陀罗尼门、观察三昧陀罗尼门、三昧境界陀罗尼门、从三昧起陀罗尼门、神通陀罗尼门、心海陀罗尼门、种种心陀罗尼门、直心陀罗尼门、照心稠林陀罗尼门、调心清净陀罗尼门、知众生所从生陀罗尼门、知众生烦恼行陀罗尼门、知烦恼习气陀罗尼门、知烦恼方便陀罗尼门、知众生解陀罗尼门、知众生行陀罗尼门、知众生行不同陀罗尼门、知众生性陀罗尼门、知众生欲陀罗尼门、知众生想陀罗尼门、普见十方陀罗尼门、说法陀罗尼门、大悲陀罗尼门、大慈陀罗尼门、寂静陀罗尼门、言语道陀罗尼门、方便非方便陀罗尼门、随顺陀罗尼门、差别陀罗尼门、普入陀罗尼门、无碍际陀罗尼门、普遍陀罗尼门、佛法陀罗尼门、菩萨法陀罗尼门、声闻法陀罗尼门、独觉法陀罗尼门、世间法陀罗尼门、世界成陀罗尼门、世界坏陀罗尼门、世界住陀罗尼门、净世界陀罗尼门、垢世界陀罗尼门、于垢世界现净陀罗尼门、于净世界现垢陀罗尼门、纯垢世界陀罗尼门、纯净世界陀罗尼门、平坦世界陀罗尼门、不平坦世界陀罗尼门、覆世界陀罗尼门、因陀罗网世界陀罗尼门、世界转陀罗尼门、知依想住陀罗尼门、细入粗陀罗尼门、粗入细陀罗尼门、见诸佛陀罗尼门、分别佛身陀罗尼门、佛光明庄严网陀罗尼门、佛圆满音陀罗尼门、佛法轮陀罗尼门、成就佛法轮陀罗尼门、差别佛法轮陀罗尼门、无差别佛法轮陀罗尼门、解释佛法轮陀罗尼门、转佛法轮陀罗尼门、能作佛事陀罗尼门、分别佛众会陀罗尼门、入佛众会海陀罗尼门、普照佛力陀罗尼门、诸佛三昧陀罗尼门、诸佛三昧自在用陀罗尼门、诸佛所住陀罗尼门、诸佛所持陀罗尼门、诸佛变化陀罗尼门、佛知众生心行陀罗尼门、诸佛神通变现陀罗尼门、住兜率天宫乃至示现入于涅槃陀罗尼门、利益无量众生陀罗尼门、入甚深法陀罗尼门、入微妙法陀罗尼门、菩提心陀罗尼门、起菩提心陀罗尼门、助菩提心陀罗尼门、诸愿陀罗尼门、诸行陀罗尼门、神通陀罗尼门、出离陀罗尼门、总持清净陀罗尼门、智轮清净陀罗尼门、智慧清净陀罗尼门、菩提无量陀罗尼门、自心清净陀罗尼门。　　「善男子！我唯知此般若波罗蜜普庄严门。如诸菩萨摩诃萨，其心广大，等虚空界，入于法界，福德成满，住出世法，远世间行，智眼无翳，普观法界，慧心广大犹如虚空，一切境界悉皆明见，获无碍地大光明藏，善能分别一切法义，行于世行不染世法，能益于世非世所坏，普作一切世间依止，普知一切众生心行，随其所应而为说法，于一切时恒得自在；而我云何能知能说彼功德行？　　「善男子！于此南方，有一国土，名为：三眼；彼有比丘，名曰：善见。汝诣彼问：菩萨云何学菩萨行、修菩萨道？」　　时，善财童子顶礼其足，绕无数匝，恋慕瞻仰，辞退而行。　　尔时，善财童子思惟菩萨所住行甚深，思惟菩萨所证法甚深，思惟菩萨所入处甚深，思惟众生微细智甚深，思惟世间依想住甚深，思惟众生所作行甚深，思惟众生心流注甚深，思惟众生如光影甚深，思惟众生名号甚深，思惟众生言说甚深，思惟庄严法界甚深，思惟种植业行甚深，思惟业庄饰世间甚深。　　渐次游行，至三眼国，于城邑聚落、村邻市肆、川原山谷、一切诸处，周遍求觅善见比丘。　　见在林中，经行往返，壮年美貌，端正可喜。其发绀青右旋不乱，顶有肉髻，皮肤金色，颈文三道，额广平正，眼目修广如青莲华，唇口丹洁如频婆果，胸摽卍字，七处平满，其臂纤长，其指网缦，手足掌中有金刚轮。其身殊妙如净居天，上下端直如尼拘陀树，诸相随好，悉皆圆满，如雪山王种种严饰，目视不瞬，圆光一寻。智慧广博犹如大海，于诸境界心无所动，若沈若举，若智非智，动转戏论，一切皆息。得佛所行平等境界，大悲教化一切众生，心无暂舍。为欲利乐一切众生，为欲开示如来法眼，为践如来所行之道，不迟不速，审谛经行。　　无量天、龙、夜叉、乾闼婆、阿修罗、迦楼罗、紧那罗、摩睺罗伽、释、梵、护世、人与非人前后围绕，主方之神随方回转引导其前，足行诸神持宝莲华以承其足，无尽光神舒光破闇，阎浮幢林神雨众杂华，不动藏地神现诸宝藏，普光明虚空神庄严虚空，成就德海神雨摩尼宝，无垢藏须弥山神头顶礼敬曲躬合掌，无碍力风神雨妙香华，春和主夜神庄严其身举体投地，常觉主昼神执普照诸方摩尼幢住在虚空放大光明。　　时，善财童子诣比丘所，顶礼其足，曲躬合掌，白言：「圣者！我已先发阿耨多罗三藐三菩提心，求菩萨行。我闻圣者善能开示诸菩萨道，愿为我说：菩萨云何学菩萨行？云何修菩萨道？」　　善见答言：「善男子！我年既少，出家又近。我此生中，于三十八恒河沙佛所净修梵行，或有佛所一日一夜净修梵行，或有佛所七日七夜净修梵行，或有佛所半月、一月、一岁、百岁、万岁、亿岁、那由他岁，乃至不可说不可说岁，或一小劫、或半大劫、或一大劫、或百大劫，乃至不可说不可说大劫，听闻妙法，受行其教，庄严诸愿，入所证处，净修诸行，满足六种波罗蜜海。亦见彼佛成道说法，各各差别，无有杂乱，住持遗教，乃至灭尽。亦知彼佛本所兴愿，以三昧愿力严净一切诸佛国土，以入一切行三昧力净修一切诸菩萨行，以普贤乘出离力清净一切佛波罗蜜。　　「又，善男子！我经行时，一念中，一切十方皆悉现前，智慧清净故；一念中，一切世界皆悉现前，经过不可说不可说世界故；一念中，不可说不可说佛刹皆悉严净，成就大愿力故；一念中，不可说不可说众生差别行皆悉现前，满足十力智故；一念中，不可说不可说诸佛清净身皆悉现前，成就普贤行愿力故；一念中，恭敬供养不可说不可说佛刹微尘数如来，成就柔软心供养如来愿力故；一念中，领受不可说不可说如来法，得证阿僧祇差别法住持法轮陀罗尼力故；一念中，不可说不可说菩萨行海皆悉现前，得能净一切行如因陀罗网愿力故；一念中，不可说不可说诸三昧海皆悉现前，得于一三昧门入一切三昧门皆令清净愿力故；一念中，不可说不可说诸根海皆悉现前，得了知诸根际于一根中见一切根愿力故；一念中，不可说不可说佛刹微尘数时皆悉现前，得于一切时转法轮众生界尽法轮无尽愿力故；一念中，不可说不可说一切三世海皆悉现前，得了知一切世界中一切三世分位智光明愿力故。　　「善男子！我唯知此菩萨随顺灯解脱门。如诸菩萨摩诃萨如金刚灯，于如来家真正受生，具足成就不死命根，常然智灯无有尽灭，其身坚固不可沮坏，现于如幻色相之身，如缘起法无量差别，随众生心各各示现，形貌色相世无伦匹，毒刃火灾所不能害，如金刚山无能坏者，降伏一切诸魔外道；其身妙好如真金山，于天人中最为殊特，名称广大靡不闻知，观诸世间咸对目前，演深法藏如海无尽，放大光明普照十方。若有见者，必破一切障碍大山，必拔一切不善根本，必令种植广大善根。如是之人，难可得见，难可出世；而我云何能知能说彼功德行？　　「善男子！于此南方，有一国土，名曰：名闻；于河渚中，有一童子，名：自在主。汝诣彼问：菩萨云何学菩萨行、修菩萨道？」　　时，善财童子为欲究竟菩萨勇猛清净之行，欲得菩萨大力光明，欲修菩萨无胜无尽诸功德行，欲满菩萨坚固大愿，欲成菩萨广大深心，欲持菩萨无量胜行，于菩萨法心无厌足，愿入一切菩萨功德，欲常摄御一切众生，欲超生死稠林旷野，于善知识常乐见闻，承事供养无有厌倦；顶礼其足，绕无量匝，殷勤瞻仰，辞退而去。　　尔时，善财童子受善见比丘教已，忆念诵持，思惟修习，明了决定，于彼法门而得悟入。天、龙、夜叉、乾闼婆众前后围绕，向名闻国，周遍求觅自在主童子。　　时，有天、龙、乾闼婆等，于虚空中告善财言：「善男子！今此童子在河渚上。」尔时，善财即诣其所，见此童子，十千童子所共围绕，聚沙为戏。善财见已，顶礼其足，绕无量匝，合掌恭敬，却住一面，白言：「圣者！我已先发阿耨多罗三藐三菩提心，而未知菩萨云何学菩萨行？云何修菩萨道？愿为解说！」　　自在主言：　　「善男子！我昔曾于文殊师利童子所，修学书、数、算、印等法，即得悟入一切工巧神通智法门。善男子！我因此法门故，得知世间书、数、算、印界处等法，亦能疗治风痫、消瘦、鬼魅所著──如是所有一切诸病，亦能造立城邑聚落、园林台观、宫殿屋宅种种诸处，亦善调炼种种仙药，亦善营理田农商估一切诸业，取舍进退咸得其所；又善别知众生身相，作善作恶，当生善趣，当生恶趣，此人应得声闻乘道，此人应得缘觉乘道，此人应入一切智地，如是等事皆悉能知。亦令众生学习此法，增长决定究竟清净。　　「善男子！我亦能知菩萨算法。所谓：一百洛叉为一俱胝，俱胝俱胝为一阿庾多，阿庾多阿庾多为一那由他，那由他那由他为一频婆罗，频婆罗频婆罗为一矜羯罗；广说乃至，优钵罗优钵罗为一波头摩，波头摩波头摩为一僧祇，僧祇僧祇为一趣，趣趣为一谕，谕谕为一无数，无数无数为一无数转，无数转无数转为一无量，无量无量为一无量转，无量转无量转为一无边，无边无边为一无边转，无边转无边转为一无等，无等无等为一无等转，无等转无等转为一不可数，不可数不可数为一不可数转，不可数转不可数转为一不可称，不可称不可称为一不可称转，不可称转不可称转为一不可思，不可思不可思为一不可思转，不可思转不可思转为一不可量，不可量不可量为一不可量转，不可量转不可量转为一不可说，不可说不可说为一不可说转，不可说转不可说转为一不可说不可说，此又不可说不可说为一不可说不可说转。　　「善男子！我以此菩萨算法，算无量由旬广大沙聚，悉知其内颗粒多少；亦能算知东方所有一切世界种种差别次第安住，南西北方、四维上下亦复如是；亦能算知十方所有一切世界广狭大小及以名字，其中所有一切劫名、一切佛名、一切法名、一切众生名、一切业名、一切菩萨名、一切谛名，皆悉了知。　　「善男子！我唯知此一切工巧大神通智光明法门。如诸菩萨摩诃萨，能知一切诸众生数，能知一切诸法品类数，能知一切诸法差别数，能知一切三世数，能知一切众生名数，能知一切诸法名数，能知一切诸如来数，能知一切诸佛名数，能知一切诸菩萨数，能知一切菩萨名数；而我何能说其功德，示其所行，显其境界，赞其胜力，辨其乐欲，宣其助道，彰其大愿，叹其妙行，阐其诸度，演其清净，发其殊胜智慧光明？　　「善男子！于此南方，有一大城，名曰：海住；有优婆夷，名为：具足。汝诣彼问：菩萨云何学菩萨行、修菩萨道？」　　时，善财童子闻是语已，举身毛竖，欢喜踊跃，获得希有信乐宝心，成就广大利众生心，悉能明见一切诸佛出兴次第，悉能通达甚深智慧清净法轮，于一切趣皆随现身，了知三世平等境界，出生无尽功德大海，放大智慧自在光明，开三有城所有关钥；顶礼其足，绕无量匝，殷勤瞻仰，辞退而去。　　尔时，善财童子观察思惟善知识教，犹如巨海受大云雨无有厌足，作是念言：「善知识教，犹如春日，生长一切善法根苗；善知识教，犹如满月，凡所照及皆使清凉；善知识教，如夏雪山，能除一切诸兽热渴；善知识教，如芳池日，能开一切善心莲华；善知识教，如大宝洲，种种法宝充满其心；善知识教，如阎浮树，积集一切福智华果；善知识教，如大龙王，于虚空中游戏自在；善知识教，如须弥山无量善法，三十三天于中止住；善知识教，犹如帝释，众会围绕，无能映蔽，能伏异道、修罗军众。」如是思惟。　　渐次游行，至海住城，处处寻觅此优婆夷。时，彼众人咸告之言：「善男子！此优婆夷在此城中所住宅内。」善财闻已，即诣其门，合掌而立。　　其宅广博，种种庄严，众宝垣墙周匝围绕，四面皆有宝庄严门。善财入已，见优婆夷处于宝座，盛年好色，端正可喜，素服垂发，身无璎珞，其身色相威德光明，除佛菩萨余无能及。于其宅内，敷十亿座，超出人、天一切所有，皆是菩萨业力成就。宅中无有衣服、饮食及余一切资生之物，但于其前置一小器。复有一万童女围绕，威仪色相如天采女，妙宝严具庄饰其身，言音美妙，闻者喜悦，常在左右，亲近瞻仰，思惟观察，曲躬低首，应其教命。彼诸童女，身出妙香，普熏一切；若有众生遇斯香者，皆不退转，无怒害心，无怨结心，无悭嫉心，无谄诳心，无险曲心，无憎爱心，无嗔恚心，无下劣心，无高慢心，生平等心，起大慈心，发利益心，住律仪心，离贪求心。闻其音者，欢喜踊跃；见其身者，悉离贪染。　　尔时，善财既见具足优婆夷已，顶礼其足，恭敬围绕，合掌而立，白言：「圣者！我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！」　　彼即告言：　　「善男子！我得菩萨无尽福德藏解脱门，能于如是一小器中，随诸众生种种欲乐，出生种种美味饮食，悉令充满。假使百众生、千众生、百千众生、亿众生、百亿众生、千亿众生、百千亿那由他众生，乃至不可说不可说众生；假使阎浮提微尘数众生、一四天下微尘数众生，小千世界、中千世界、大千世界，乃至不可说不可说佛刹微尘数众生；假使十方世界一切众生，随其欲乐悉令充满，而其饮食无有穷尽亦不减少。如饮食，如是种种上味、种种床座、种种衣服、种种卧具、种种车乘、种种华、种种鬘、种种香、种种涂香、种种烧香、种种末香、种种珍宝、种种璎珞、种种幢、种种幡、种种盖、种种上妙资生之具，随意所乐悉令充足。　　「又，善男子！假使东方一世界中，声闻、独觉食我食已，皆证声闻、辟支佛果，住最后身；如一世界中，如是百世界、千世界、百千世界、亿世界、百亿世界、千亿世界、百千亿世界、百千亿那由他世界、阎浮提微尘数世界、一四天下微尘数世界、小千国土微尘数世界、中千国土微尘数世界、三千大千国土微尘数世界，乃至不可说不可说佛刹微尘数世界中，所有一切声闻、独觉食我食已，皆证声闻、辟支佛果，住最后身。如于东方，南、西、北方，四维、上、下，亦复如是。　　「又，善男子！东方一世界，乃至不可说不可说佛刹微尘数世界中，所有一生所系菩萨食我食已，皆菩提树下坐于道场，降伏魔军，成阿耨多罗三藐三菩提；如东方，南、西、北方，四维、上、下，亦复如是。　　「善男子！汝见我此十千童女眷属已不？」　　答言：「已见。」　　优婆夷言：　　「善男子！此十千童女而为上首，如是眷属百万阿僧祇，皆悉与我同行、同愿、同善根、同出离道、同清净解、同清净念、同清净趣、同无量觉、同得诸根、同广大心、同所行境、同理、同义、同明了法、同净色相、同无量力、同最精进、同正法音、同随类音、同清净第一音、同赞无量清净功德、同清净业、同清净报、同大慈周普救护一切、同大悲周普成熟众生、同清净身业随缘集起令见者欣悦、同清净口业随世语言宣布法化、同往诣一切诸佛众会道场、同往诣一切佛刹供养诸佛、同能现见一切法门、同住菩萨清净行地。　　「善男子！是十千童女，能于此器取上饮食，一刹那顷遍至十方，供养一切后身菩萨、声闻、独觉，乃至遍及诸饿鬼趣，皆令充足。善男子！此十千女以我此器，能于天中充足天食，乃至人中充足人食。善男子！且待须臾，汝当自见。」　　说是语时，善财则见无量众生从四门入，皆优婆夷本愿所请。既来集已，敷座令坐，随其所须，给施饮食，悉使充足。告善财言：　　「善男子！我唯知此无尽福德藏解脱门。如诸菩萨摩诃萨一切功德，犹如大海甚深无尽，犹如虚空广大无际，如如意珠满众生愿，如大聚落所求皆得，如须弥山普集众宝，犹如奥藏常贮法财，犹如明灯破诸黑闇，犹如高盖普荫群生；而我云何能知能说彼功德行？　　「善男子！南方有城，名曰：大兴；彼有居士，名曰：明智。汝诣彼问：菩萨云何学菩萨行、修菩萨道？」　　时，善财童子顶礼其足，绕无量匝，瞻仰无厌，辞退而去。　　尔时，善财童子得无尽庄严福德藏解脱光明已，思惟彼福德大海，观察彼福德虚空，趣彼福德聚，登彼福德山，摄彼福德藏，入彼福德渊，游彼福德池，净彼福德轮，见彼福德藏，入彼福德门，行彼福德道，修彼福德种。　　渐次而行，至大兴城，周遍推求明智居士。于善知识心生渴仰，以善知识熏习其心，于善知识志欲坚固，方便求见诸善知识心不退转，愿得承事诸善知识心无懈倦；知由依止善知识故，能满众善；知由依止善知识故，能生众福；知由依止善知识故，能长众行；知由依止善知识故，不由他教，自能承事一切善友。如是思惟时，长其善根，净其深心，增其根性，益其德本，加其大愿，广其大悲，近一切智，具普贤道，照明一切诸佛正法，增长如来十力光明。　　尔时，善财见彼居士在其城内市四衢道七宝台上，处无数宝庄严之座。其座妙好，清净摩尼以为其身，金刚帝青以为其足，宝绳交络，五百妙宝而为校饰；敷天宝衣，建天幢幡，张大宝网，施大宝帐；阎浮檀金以为其盖，毗琉璃宝以为其竿，令人执持以覆其上；鹅王羽翮清净严洁以为其扇；熏众妙香，雨众天华；左右常奏五百乐音，其音美妙过于天乐，众生闻者无不悦豫。十千眷属前后围绕，色相端严，人所喜见，天庄严具以为严饰，于天人中最胜无比，悉已成就菩萨志欲，皆与居士同昔善根，侍立瞻对，承其教命。　　尔时，善财顶礼其足，绕无量匝，合掌而立，白言：「圣者！我为利益一切众生故，为令一切众生出诸苦难故，为令一切众生究竟安乐故，为令一切众生出生死海故，为令一切众生住法宝洲故，为令一切众生枯竭爱河故，为令一切众生起大慈悲故，为令一切众生舍离欲爱故，为令一切众生渴仰佛智故，为令一切众生出生死旷野故，为令一切众生乐诸佛功德故，为令一切众生出三界城故，为令一切众生入一切智城故，发阿耨多罗三藐三菩提心，而未知菩萨云何学菩萨行，云何修菩萨道，能为一切众生作依止处？」　　长者告言：　　「善哉善哉！善男子！汝乃能发阿耨多罗三藐三菩提心。　　「善男子！发阿耨多罗三藐三菩提心，是人难得。若能发心，是人则能求菩萨行，值遇善知识恒无厌足，亲近善知识恒无劳倦，供养善知识恒不疲懈，给侍善知识不生忧戚，求觅善知识终不退转，爱念善知识终不放舍，承事善知识无暂休息，瞻仰善知识无时憩止，行善知识教未曾怠惰，禀善知识心无有误失。　　「善男子！汝见我此众会人不？」　　善财答言：「唯然！已见。」　　居士言：　　「善男子！我已令其发阿耨多罗三藐三菩提心，生如来家，增长白法，安住无量诸波罗蜜，学佛十力，离世间种，住如来种，弃生死轮，转正法轮，灭三恶趣，住正法趣，如诸菩萨悉能救护一切众生。　　「善男子！我得随意出生福德藏解脱门，凡有所须悉满其愿。所谓：衣服、璎珞、象马、车乘、华香、幢盖、饮食、汤药、房舍、屋宅、床座、灯炬、奴婢、牛羊及诸侍使，如是一切资生之物，诸有所须悉令充满，乃至为说真实妙法。善男子！且待须臾，汝当自见。」　　说是语时，无量众生从种种方所、种种世界、种种国土、种种城邑，形类各别，爱欲不同，皆以菩萨往昔愿力，其数无边俱来集会，各随所欲而有求请。　　尔时，居士知众普集，须臾系念，仰视虚空；如其所须，悉从空下，一切众会普皆满足。然后复为说种种法。所谓：为得美食而充足者，与说种种集福德行、离贫穷行、知诸法行、成就法喜禅悦食行、修习具足诸相好行、增长成就难屈伏行、善能了达无上食行、成就无尽大威德力降魔怨行；为得好饮而充足者，与其说法，令于生死，舍离爱著，入佛法味；为得种种诸上味者，与其说法，皆令获得诸佛如来上味之相；为得车乘而充足者，与其宣说种种法门，皆令得载摩诃衍乘；为得衣服而充足者，与其说法，令得清净惭愧之衣，乃至如来清净妙色。如是一切靡不周赡，然后悉为如应说法。既闻法已，还归本处。　　尔时，居士为善财童子示现菩萨不可思议解脱境界已，告言：　　「善男子！我唯知此随意出生福德藏解脱门。如诸菩萨摩诃萨成就宝手，遍覆一切十方国土，以自在力普雨一切资生之具，所谓：雨种种色宝、种种色璎珞、种种色宝冠、种种色衣服、种种色音乐、种种色华、种种色香、种种色末香、种种色烧香、种种色宝盖、种种色幢幡，遍满一切众生住处，及诸如来众会道场，或以成熟一切众生，或以供养一切诸佛；而我云何能知能说彼诸功德自在神力？　　「善男子！于此南方，有一大城，名：师子宫；彼有长者，名：法宝髻。汝可往问：菩萨云何学菩萨行、修菩萨道？」　　时，善财童子欢喜踊跃，恭敬尊重，如弟子礼，作如是念：「由此居士护念于我，令我得见一切智道，不断爱念善知识见，不坏尊重善知识心，常能随顺善知识教，决定深信善知识语，恒发深心事善知识。」顶礼其足，绕无量匝，殷勤瞻仰，辞退而去。　　　　大方广佛华严经卷第六十五          
