　　　　大方广佛华严经卷第二十六　　　　　于阗国三藏实叉难陀奉　制译　　　　十回向品第二十五之四　　「佛子！菩萨摩诃萨以种种车，众宝严饰，奉施诸佛及诸菩萨、师长、善友、声闻、缘觉，如是无量种种福田，乃至贫穷、孤露之者。此诸人众，或从远来，或从近来，或承菩萨名闻故来，或是菩萨因缘故来，或闻菩萨往昔所发施愿故来，或是菩萨心愿请来。菩萨是时，或施宝车，或施金车，悉妙庄严，铃网覆上，宝带垂下；或施上妙琉璃之车，无量珍奇以为严饰；或复施与白银之车，覆以金网，驾以骏马；或复施与无量杂宝所庄严车，覆以宝网，驾以香象；或复施与栴檀之车，妙宝为轮，杂宝为盖，宝师子座敷置严好，百千采女列坐其上，十万丈夫牵御而行；或复施与玻璃宝车，众杂妙宝以为严饰，端正女人充满其中，宝帐覆上，幢幡侍侧；或复施与码瑙藏车，饰以众宝，熏诸杂香，种种妙华散布庄严，百千采女持宝璎珞，驾驭均调，涉险能安；或复施与坚固香车，众宝为轮，庄严巨丽，宝帐覆上，宝网垂下，种种宝衣敷布其中，清净好香流芬外彻，其香美妙称悦人心，无量诸天翼从而行，载以众宝随时给施；或复施与光明宝车，种种诸宝妙色映彻，众妙宝网罗覆其上，杂宝璎珞周匝垂下，散以末香内外芬洁，所爱男女悉载其上。　　「佛子！菩萨摩诃萨以如是等众妙宝车奉施佛时，以此善根如是回向，所谓：『愿一切众生悉解供养最上福田，深信施佛，得无量报；愿一切众生一心向佛，常遇无量清净福田；愿一切众生于诸如来无所吝惜，具足成就大舍之心；愿一切众生于诸佛所修行施行，离二乘愿，逮得如来无碍解脱一切智智；愿一切众生于诸佛所行无尽施，入佛无量功德智慧；愿一切众生入佛胜智，得成清净无上智王；愿一切众生得佛遍至无碍神通，随所欲往，靡不自在；愿一切众生深入大乘，获无量智，安住不动；愿一切众生皆能出生一切智法，为诸天人最上福田；愿一切众生于诸佛所无嫌恨心，勤种善根，乐求佛智；愿一切众生任运能往一切佛刹，一刹那中普周法界而无懈倦；愿一切众生逮得菩萨自在神通，分身遍满等虚空界一切佛所亲近供养；愿一切众生得无比身，遍往十方而无厌倦；愿一切众生得广大身，飞行迅疾，随意所往，终无懈退；愿一切众生得佛究竟自在威力，一刹那中尽虚空界，悉现诸佛神通变化；愿一切众生修安乐行，随顺一切诸菩萨道；愿一切众生得速疾行，究竟十力智慧神通；愿一切众生普入法界十方国土，悉尽边际等无差别；愿一切众生行普贤行无有退转，到于彼岸成一切智；愿一切众生升于无比智慧之乘，随顺法性见如实理。』是为菩萨摩诃萨以众宝车奉施现在一切诸佛及佛灭后所有塔庙善根回向，为令众生得于如来究竟出离无碍乘故。　　「佛子！菩萨摩诃萨以众宝车施菩萨等善知识时，以诸善根如是回向，所谓：『愿一切众生心常忆持善知识教，专勤守护，令不忘失；愿一切众生与善知识同一义利，普摄一切与共善根；愿一切众生近善知识，尊重供养，悉舍所有，顺可其心；愿一切众生得善志欲，随逐善友，未尝舍离；愿一切众生常得值遇诸善知识，专意承奉，不违其教；愿一切众生乐善知识，常不舍离，无间无杂，亦无误失；愿一切众生能以其身施善知识，随其教命靡有违逆；愿一切众生为善知识之所摄受，修习大慈，远离诸恶；愿一切众生随善知识听闻诸佛所说正法；愿一切众生与善知识同一善根清净业果，与诸菩萨同一行愿究竟十力；愿一切众生悉能受持善知识法，逮得一切三昧境界智慧神通；愿一切众生悉能受持一切正法，修习诸行到于彼岸；愿一切众生乘于大乘无所障碍，究竟成就一切智道；愿一切众生悉得上于一切智乘，至安隐处无有退转；愿一切众生知如实行，随其所闻一切佛法，皆得究竟，永无忘失；愿一切众生普为诸佛之所摄受，得无碍智，究竟诸法；愿一切众生得无退失自在神通，所欲往诣，一念皆到；愿一切众生往来自在，广行化导，令住大乘；愿一切众生所行不空，载以智乘到究竟位；愿一切众生得无碍乘，以无碍智至一切处。』是为菩萨摩诃萨施善知识种种车时善根回向，为令众生功德具足与佛菩萨等无异故。　　「佛子！菩萨摩诃萨以众宝车布施僧时，起学一切施心、智善了心、净功德心、随顺舍心、僧宝难遇心、深信僧宝心、摄持正教心，住胜志乐，得未曾有，为大施会，出生无量广大功德，深信佛教不可沮坏；以诸善根如是回向，所谓：『愿一切众生普入佛法，忆持不忘；愿一切众生离凡愚法，入贤圣处；愿一切众生速入圣位，能以佛法次第开诱；愿一切众生举世宗重，言必信用；愿一切众生善入一切诸法平等，了知法界自性无二；愿一切众生从于如来智境而生，诸调顺人所共围绕；愿一切众生住离染法，灭除一切烦恼尘垢；愿一切众生皆得成就无上僧宝，离凡夫地，入贤圣众；愿一切众生勤修善法，得无碍智，具圣功德；愿一切众生得智慧心，不著三世，于诸众中自在如王；愿一切众生乘智慧乘，转正法轮；愿一切众生具足神通，一念能往不可说不可说世界；愿一切众生乘虚空身，于诸世间智慧无碍；愿一切众生普入一切虚空法界诸佛众会，成就第一波罗蜜行；愿一切众生得轻举身殊胜智慧，悉能遍入一切佛刹；愿一切众生获无边际善巧神足，于一切刹普现其身；愿一切众生得于一切无所依身，以神通力如影普现；愿一切众生得不思议自在神力，随应可化，即现其前，教化调伏；愿一切众生得入法界无碍方便，一念遍游十方国土。』是为菩萨摩诃萨施僧宝车善根回向；为令众生普乘清净无上智乘，于一切世间转无碍法智慧轮故。　　「佛子！菩萨摩诃萨以众宝车布施声闻、独觉之时，起如是心，所谓：福田心、尊敬心、功德海心、能出生功德智慧心、从如来功德势力所生心、百千亿那由他劫修习心、能于不可说劫修菩萨行心、解脱一切魔系缚心、摧灭一切魔军众心、慧光照了无上法心；以此施车所有善根如是回向，所谓：『愿一切众生为世所信第一福田，具足无上檀波罗蜜；愿一切众生离无益语，常乐独处，心无二念；愿一切众生成最第一清净福田，摄诸众生令修福业；愿一切众生成智慧渊，能与众生无量无数善根果报；愿一切众生住无碍行，满足清净第一福田；愿一切众生住无诤法，了一切法皆无所作、无性为性；愿一切众生常得亲近最上福田，具足修成无量福德；愿一切众生能现无量自在神通，以净福田摄诸含识；愿一切众生具足无尽功德福田，能与众生如来十力第一乘果；愿一切众生为能辨果真实福田，成一切智，无尽福聚；愿一切众生得灭罪法，悉能受持所未曾闻佛法句义；愿一切众生常勤听受一切佛法，闻悉解悟，无空过者；愿一切众生听闻佛法通达究竟，如其所闻，随顺演说；愿一切众生于如来教信解修行，舍离一切九十六种外道邪见；愿一切众生常见贤圣，增长一切最胜善根；愿一切众生心常信乐智行之士，与诸圣哲同止共欢；愿一切众生听闻佛名悉不唐捐，随其所闻，咸得目见；愿一切众生善分别知诸佛正教，悉能守护持佛法者；愿一切众生常乐听闻一切佛法，受持读诵，开示照了；愿一切众生信解佛教如实功德，悉舍所有，恭敬供养。』是为菩萨摩诃萨施声闻、独觉种种车时善根回向；为令众生皆得成就清净第一智慧神通，精进修行无有懈怠，获一切智、力、无畏故。　　「佛子！菩萨摩诃萨以众宝车施诸福田乃至贫穷、孤独者时，随其所求，一切悉舍，心生欢喜，无有厌倦，仍向彼人自悔责言：『我应往就供养供给，不应劳汝远来疲顿。』言已拜跪，问讯起居，凡有所须，一切施与；或时施彼摩尼宝车，以阎浮提第一女宝充满其上；或复施与金庄严车，人间女宝充满其上；或复施与妙琉璃车，内宫妓女充满其上；或施种种奇妙宝车，童女充满，如天采女；或施无数宝庄严车，宝女满中，柔明辩慧；或施所乘妙栴檀车，或复施与玻璃宝车，悉载宝女，充满其上，颜容端正，色相无比，袨服庄严，见者欣悦；或复施与码瑙宝车，灌顶王子身载其上；或时施与坚固香车，所有男女悉载其中；或施一切宝庄严车，载以难舍亲善眷属。　　「佛子！菩萨摩诃萨以如是等无量宝车，随其所求，恭敬施与，皆令遂愿，欢喜满足；以此善根如是回向，所谓：『愿一切众生乘不退转无障碍轮广大之乘，诣不可议菩提树下；愿一切众生乘清净因大法智乘，尽未来劫，修菩萨行永不退转；愿一切众生乘一切法无所有乘，永离一切分别执著，而常修习一切智道；愿一切众生乘无谄诳正直之乘，往诸佛刹，自在无碍；愿一切众生随顺安住一切智乘，以诸佛法共相娱乐；愿一切众生皆乘菩萨清净行乘，具足菩萨十出离道及三昧乐；愿一切众生乘四轮乘，所谓住好国土、依止善人、集胜福德、发大誓愿，以此成满一切菩萨清净梵行；愿一切众生得普照十方法光明乘，修学一切如来智力；愿一切众生乘佛法乘，到一切法究竟彼岸；愿一切众生载众福善难思法乘，普示十方安隐正道；愿一切众生乘大施乘，舍悭吝垢；愿一切众生乘净戒乘，持等法界无边净戒；愿一切众生乘忍辱乘，常于众生离嗔浊心；愿一切众生乘大精进不退转乘，坚修胜行，趣菩提道；愿一切众生乘禅定乘，速至道场，证菩提智；愿一切众生乘于智慧巧方便乘，化身充满一切法界、诸佛境界；愿一切众生乘法王乘，成就无畏，恒普惠施一切智法；愿一切众生乘无所著智慧之乘，悉能遍入一切十方，于真法性而无所动；愿一切众生乘于一切诸佛法乘，示现受生遍十方刹，而不失坏大乘之道；愿一切众生乘一切智最上宝乘，满足普贤菩萨行愿而无厌倦。』是为菩萨摩诃萨以众宝车施诸福田乃至贫穷、孤露之人善根回向；为令众生具无量智，欢喜踊跃，究竟皆得一切智乘故。　　「佛子！菩萨摩诃萨布施象宝，其性调顺，七支具足，年齿盛壮，六牙清净，口色红赤犹如莲华，形体鲜白譬如雪山，金幢为饰，宝网罗覆，种种妙宝庄严其鼻，见者欣玩无有厌足，超步万里曾不疲倦；或复施与调良马宝，诸相具足犹如天马，妙宝月轮以为光饰，真金铃网罗覆其上，行步平正，乘者安隐，随意所往迅疾如风，游历四洲自在无碍。菩萨以此象宝、马宝，或奉养父母及善知识，或给施贫乏、苦恼众生，其心旷然，不生悔吝，但倍增欣庆，益加悲愍，修菩萨德，净菩萨心；以此善根如是回向，所谓：『愿一切众生住调顺乘，增长一切菩萨功德；愿一切众生得善巧乘，能随出生一切佛法；愿一切众生得信解乘，普照如来无碍智力；愿一切众生得发趣乘，能普发兴一切大愿；愿一切众生具足平等波罗蜜乘，成满一切平等善根；愿一切众生成就宝乘，生诸佛法无上智宝；愿一切众生成就菩萨行庄严乘，开敷菩萨诸三昧华；愿一切众生得无边速疾乘，于无数劫净菩萨心，精勤思惟，了达诸法；愿一切众生成就最胜调顺大乘，以善方便具菩萨地；愿一切众生成最高广坚固大乘，普能运载一切众生，皆得至于一切智位。』是为菩萨摩诃萨施象、马时善根回向；为令众生皆得乘于无碍智乘，圆满究竟至佛乘故。　　「佛子！菩萨摩诃萨布施座时，或施所处师子之座。其座高广殊特妙好，琉璃为足，金缕所成，柔软衣服以敷其上；建以宝幢，熏诸妙香，无量杂宝庄严之具以为庄校；金网覆上，宝铎风摇，出妙音声；奇珍万计周匝填饰，一切臣民所共瞻仰。灌顶大王独居其上，宣布法化，万邦遵奉。其王复以妙宝严身。所谓：普光明宝、帝青宝、大帝青宝、胜藏摩尼宝，明净如日，清凉犹月，周匝繁布譬如众星，上妙庄严第一无比；海殊妙宝、海坚固幢宝，奇文异表，种种庄严，于大众中最尊最胜。阎浮檀金离垢宝缯以冠其首，享灌顶位，王阎浮提，具足无量大威德力；以慈为主，伏诸怨敌，教令所行，靡不承顺。时，转轮王以如是等百千万亿无量无数宝庄严座，施于如来第一福田，及诸菩萨、真善知识、贤圣僧宝、说法之师、父母、宗亲、声闻、独觉，及以发趣菩萨乘者，或如来塔，乃至一切贫穷、孤露；随其所须，悉皆施与。以此善根如是回向，所谓：『愿一切众生坐菩提座，悉能觉悟诸佛正法；愿一切众生处自在座，得法自在，诸金刚山所不能坏，能悉摧伏一切魔军；愿一切众生得佛自在师子之座，一切众生之所瞻仰；愿一切众生得不可说不可说种种殊妙宝庄严座，于法自在，化导众生；愿一切众生得三种世间最殊胜座，广大善根之所严饰；愿一切众生得周遍不可说不可说世界座，阿僧祇劫叹之无尽；愿一切众生得大深密福德之座，其身充满一切法界；愿一切众生得不思议种种宝座，随其本愿所念众生，广开法施；愿一切众生得善妙座，现不可说诸佛神通；愿一切众生得一切宝座、一切香座、一切华座、一切衣座、一切鬘座、一切摩尼座、一切琉璃等不思议种种宝座、无量不可说世界座、一切世间庄严清净座、一切金刚座，示现如来威德自在，成最正觉。』是为菩萨摩诃萨施宝座时善根回向；为令众生获离世间大菩提座，自然觉悟一切佛法故。　　「佛子！菩萨摩诃萨施诸宝盖。此盖殊特，尊贵所用，种种大宝而为庄严，百千亿那由他上妙盖中最为第一；众宝为竿，妙网覆上，宝绳金铃周匝垂下，摩尼璎珞次第悬布，微风吹动，妙音克谐；珠玉宝藏种种充满，无量奇珍悉以严饰，栴檀、沉水妙香普熏，阎浮檀金光明清净。如是无量百千亿那由他阿僧祇众妙宝物具足庄严，以清净心奉施于佛，及佛灭后所有塔庙，或为法故施诸菩萨及善知识、名闻法师，或施父母，或施僧宝，或复奉施一切佛法，或施种种众生福田，或施师僧及诸尊宿，或施初发菩提之心乃至一切贫穷、孤露；随有求者，悉皆施与。以此善根如是回向，所谓：『愿一切众生勤修善根以覆其身，常为诸佛之所庇荫；愿一切众生功德智慧以为其盖，永离世间一切烦恼；愿一切众生覆以善法，除灭世间尘垢热恼；愿一切众生得智慧藏，令众乐见，心无厌足；愿一切众生以寂静白法而自覆荫，皆得究竟不坏佛法；愿一切众生善覆其身，究竟如来清净法身；愿一切众生作周遍盖，十力智慧遍覆世间；愿一切众生得妙智慧，出过三世无所染著；愿一切众生得应供盖，成胜福田，受一切供；愿一切众生得最上盖，获无上智，自然觉悟。』是为菩萨摩诃萨布施盖时善根回向；为令一切众生得自在盖，能持一切诸善法故；为令一切众生能以一盖，普覆一切虚空法界一切刹土，示现诸佛自在神通无退转故；为令一切众生能以一盖，庄严十方一切世界，供养佛故；为令一切众生以妙幢幡及诸宝盖，供养一切诸如来故；为令一切众生得普庄严盖，遍覆一切诸佛国土尽无余故；为令一切众生得广大盖，普盖众生，皆令于佛生信解故；为令一切众生以不可说众妙宝盖，供养一佛，于不可说一一佛所皆如是故；为令一切众生得佛菩提高广之盖，普覆一切诸如来故；为令一切众生得一切摩尼宝庄严盖、一切宝璎珞庄严盖、一切坚固香庄严盖、种种宝清净庄严盖、无量宝清净庄严盖、广大宝清净庄严盖，宝网弥覆，宝铃垂下，随风摇动，出微妙音，普覆法界、虚空界、一切世界诸佛身故；为令一切众生得无障无碍智庄严盖，普覆一切诸如来故；又欲令一切众生得第一智慧故；又欲令一切众生得佛功德庄严故；又欲令一切众生于佛功德生清净欲愿心故；又欲令一切众生得无量无边自在心宝故；又欲令一切众生满足诸法自在智故；又欲令一切众生以诸善根普覆一切故；又欲令一切众生成就最胜智慧盖故；又欲令一切众生成就十力普遍盖故；又欲令一切众生能以一盖弥覆法界诸佛刹故；又欲令一切众生于法自在为法王故；又欲令一切众生得大威德自在心故；又欲令一切众生得广大智恒无绝故；又欲令一切众生得无量功德普覆一切皆究竟故；又欲令一切众生以诸功德盖其心故；又欲令一切众生以平等心覆众生故；又欲令一切众生得大智慧平等盖故；又欲令一切众生具大回向巧方便故；又欲令一切众生获胜欲乐清净心故；又欲令一切众生得善欲乐清净意故；又欲令一切众生得大回向普覆一切诸众生故。　　「佛子！菩萨摩诃萨或施种种上妙幢幡。众宝为竿，宝缯为幡，种种杂彩以为其幢；宝网垂覆，光色遍满；宝铎微摇，音节相和；奇特妙宝形如半月，阎浮檀金光逾皦日，悉置幢上；随诸世界业果所现，种种妙物以为严饰。如是无数千万亿那由他诸妙幢幡，接影连辉递相间发，光明严洁周遍大地，充满十方虚空法界一切佛刹。菩萨摩诃萨净心信解，以如是等无量幢幡，或施现在一切诸佛及佛灭后所有塔庙，或施法宝，或施僧宝，或施菩萨、诸善知识，或施声闻及辟支佛，或施大众，或施别人；诸来求者，普皆施与。以此善根如是回向，所谓：『愿一切众生皆能建立一切善根福德幢幡，不可毁坏；愿一切众生建一切法自在幢幡，尊重爱乐，勤加守护；愿一切众生常以宝缯书写正法，护持诸佛菩萨法藏；愿一切众生建高显幢，然智慧灯普照世间；愿一切众生立坚固幢，悉能摧殄一切魔业；愿一切众生建智力幢，一切诸魔所不能坏；愿一切众生得大智慧那罗延幢，摧灭一切世间慢幢；愿一切众生得智慧日大光明幢，以智日光普照法界；愿一切众生具足无量宝庄严幢，充满十方一切世界供养诸佛；愿一切众生得如来幢，摧灭一切九十六种外道邪见。』是为菩萨摩诃萨施幢幡时善根回向，为令一切众生得甚深高广菩萨行幢及诸菩萨神通行幢清净道故。　　「佛子！菩萨摩诃萨开众宝藏，以百千亿那由他诸妙珍宝，给施无数一切众生，随意与之，心无吝惜；以诸善根如是回向，所谓：『愿一切众生常见佛宝，舍离愚痴，修行正念；愿一切众生皆得具足法宝光明，护持一切诸佛法藏；愿一切众生能悉摄受一切僧宝，周给供养，恒无厌足；愿一切众生得一切智无上心宝，净菩提心，无有退转；愿一切众生得智慧宝，普入诸法，心无疑惑；愿一切众生具足菩萨诸功德宝，开示演说无量智慧；愿一切众生得于无量妙功德宝，修成正觉十力智慧；愿一切众生得妙三昧十六智宝，究竟成满广大智慧；愿一切众生成就第一福田之宝，悟入如来无上智慧；愿一切众生得成第一无上宝主，以无尽辩开演诸法。』是为菩萨摩诃萨施众宝时善根回向，为令一切众生皆得成满第一智宝、如来无碍净眼宝故。　　「佛子！菩萨摩诃萨或以种种妙庄严具而为布施。所谓：一切身庄严具，令身净妙，靡不称可。菩萨摩诃萨等观一切世间众生，犹如一子，欲令皆得身净庄严，成就世间最上安乐、佛智慧乐，安住佛法，利益众生。以如是等百千亿那由他种种殊妙宝庄严具，勤行布施。行布施时，以诸善根如是回向，所谓：『愿一切众生成就无上妙庄严具，以诸清净功德智慧庄严人天；愿一切众生得清净庄严相，以净福德庄严其身；愿一切众生得上妙庄严相，以百福相庄严其身；愿一切众生得不杂乱庄严相，以一切相庄严其身；愿一切众生得善净语言庄严相，具足种种无尽辩才；愿一切众生得一切功德声庄严相，其音清净，闻者喜悦；愿一切众生得可爱乐诸佛语言庄严相，令诸众生闻法欢喜修清净行；愿一切众生得心庄严相，入深禅定，普见诸佛；愿一切众生得总持庄严相，照明一切诸佛正法；愿一切众生得智慧庄严相，以佛智慧庄严其心。』是为菩萨摩诃萨惠施一切庄严具时善根回向；为令众生具足一切无量佛法，功德智慧圆满庄严，永离一切憍慢放逸故。　　「佛子！菩萨摩诃萨以受灌顶自在王位摩尼宝冠及髻中珠，普施众生，心无吝惜，常勤修习，为大施主，修学施慧，增长舍根，智慧善巧，其心广大，给施一切，以彼善根如是回向，所谓：『愿一切众生得诸佛法之所灌顶，成一切智；愿一切众生具足顶髻，得第一智，到于彼岸；愿一切众生以妙智宝普摄众生，皆令究竟功德之顶；愿一切众生皆得成就智慧宝顶，堪受世间之所礼敬；愿一切众生以智慧冠庄严其首，为一切法自在之王；愿一切众生智慧明珠系其顶上，一切世间无能见者；愿一切众生皆悉堪受世间顶礼，成就慧顶，照明佛法；愿一切众生首冠十力庄严之冠，智慧宝海清净具足；愿一切众生至大地顶，得一切智，究竟十力，破欲界顶诸魔眷属；愿诸众生得成第一无上顶王，获一切智光明之顶，无能映夺。』是为菩萨摩诃萨施宝冠时善根回向，为令众生得第一智最清净处智慧摩尼妙宝冠故。　　「佛子！菩萨摩诃萨见有众生处在牢狱黑暗之处，杻械、枷锁检系其身，起坐不安，众苦竞集，无有亲识，无归无救，裸露、饥羸，酸剧难忍。菩萨见已，舍其所有一切财宝、妻子、眷属及以自身，于牢狱中救彼众生，如大悲菩萨、妙眼王菩萨；既救度已，随其所须，普皆给施，除其苦患，令得安隐；然后施以无上法宝，令舍放逸，安住善根，于佛教中，心无退转。佛子！菩萨摩诃萨于牢狱中救众生时，以诸善根如是回向，所谓：『愿一切众生究竟解脱贪爱缠缚；愿一切众生断生死流，升智慧岸；愿一切众生除灭愚痴，生长智慧，解脱一切烦恼缠缚；愿一切众生灭三界缚，得一切智，究竟出离；愿一切众生永断一切烦恼结缚，到无烦恼、无障碍地智慧彼岸；愿一切众生离诸动念、思惟、分别，入于平等不动智地；愿一切众生脱诸欲缚，永离世间一切贪欲，于三界中无所染著；愿一切众生得胜志乐，常蒙诸佛为说法门；愿一切众生得无著、无缚解脱，心广大如法界，究竟如虚空；愿一切众生得菩萨神通，一切世界调伏众生，令离世间，住于大乘。』是为菩萨摩诃萨救度牢狱苦众生时善根回向，为令众生普入如来智慧地故。　　「佛子！菩萨摩诃萨见有狱囚五处被缚，受诸苦毒；防卫驱逼，将之死地，欲断其命，舍阎浮提一切乐具，亲戚、朋友悉将永诀，置高砧上以刀屠割，或用木枪竖贯其体，衣缠油沃以火焚烧，如是等苦，种种逼迫。菩萨见已，自舍其身而代受之；如阿逸多菩萨、殊胜行王菩萨及余无量诸大菩萨，为众生故，自舍身命，受诸苦毒。菩萨尔时语主者言：『我愿舍身以代彼命，如此等苦可以与我。如治彼人，随意皆作；设过彼苦阿僧祇倍，我亦当受，令其解脱。我若见彼将被杀害，不舍身命救赎其苦，则不名为住菩萨心。何以故？我为救护一切众生，发一切智菩提心故。』佛子！菩萨摩诃萨自舍身命救众生时，以诸善根如是回向，所谓：『愿一切众生得无断尽究竟身命，永离一切灾横逼恼；愿一切众生依诸佛住，受一切智，具足十力，菩提记别；愿一切众生普救含识，令无怖畏，永出恶道；愿一切众生得一切命，入于不死智慧境界；愿一切众生永离怨敌，无诸厄难，常为诸佛、善友所摄；愿一切众生舍离一切刀剑兵仗、诸恶苦具，修行种种清净善业；愿一切众生离诸怖畏，菩提树下摧伏魔军；愿一切众生离大众怖，于无上法心净无畏，能为最上大师子吼；愿一切众生得无障碍师子智慧，于诸世间修行正业；愿一切众生到无畏处，常念救护诸苦众生。』是为菩萨摩诃萨自舍身命救彼临刑诸狱囚时善根回向；为令众生离生死苦，得于如来上妙乐故。」　　　　大方广佛华严经卷第二十六　　　　大方广佛华严经卷第二十七　　　　　于阗国三藏实叉难陀奉　制译　　　　十回向品第二十五之五　　「佛子！菩萨摩诃萨布施乞者连肤顶髻，如宝髻王菩萨、胜妙身菩萨，及余无量诸菩萨等。菩萨是时见乞者来，心生欢喜而语之言：『汝今若须连肤顶髻，可就我取。我此顶髻，阎浮提中最为第一。』作是语时，心无动乱，不念余业，舍离世间，志求寂静，究竟清净，精勤质直，向一切智；便执利刀割其头上连肤顶髻，右膝著地，合十指掌，一心施与；正念三世一切诸佛菩萨所行，发大欢喜，增上志乐；于诸法中意善开解，不取于苦，了知苦受无相无生，诸受互起，无有常住：『是故我应同去、来、今一切菩萨修行大舍，发深信乐，求一切智无有退转，不由他教善知识力。』菩萨摩诃萨作是施时，以诸善根如是回向，所谓：『愿一切众生得无见顶，成就菩萨如塔之髻；愿一切众生得绀青发、金刚发、细软发，能灭众生一切烦恼；愿一切众生得润泽发、密致发、不侵鬓额发；愿一切众生得柔软发、尽于鬓额而生发；愿一切众生得如卍字发、螺文右旋发；愿一切众生得佛相发，永离一切烦恼结习；愿一切众生得光明发，其光普照十方世界；愿一切众生得无乱发、如如来发，净妙无杂；愿一切众生得成应供顶塔之发，令其见者如见佛发；愿一切众生皆得如来无染著发，永离一切闇翳尘垢。』是为菩萨摩诃萨施连肤髻时善根回向；为令众生其心寂静，皆得圆满诸陀罗尼，究竟如来一切种智、十种力故。　　「佛子！菩萨摩诃萨以眼布施诸来乞者，如欢喜行菩萨、月光王菩萨，及余无量诸菩萨等所行惠施。菩萨摩诃萨布施眼时，起清净施眼心，起清净智眼心，起依止法光明心，起现观无上佛道心，发回向广大智慧心，发与三世菩萨平等舍施心，发于无碍眼起不坏净信心，于其乞者起欢喜摄受心；为究竟一切神通故，为生佛眼故，为增广大菩提心故，为修习大慈悲故，为制伏六根故，于如是法而生其心。佛子！菩萨摩诃萨布施眼时，于其乞者心生爱乐，为设施会，增长法力；舍离世间爱见放逸，除断欲缚，修习菩提；随彼所求，心安不动，不违其意，皆令满足，而常随顺无二舍行。以此善根如是回向，所谓：『愿一切众生得最胜眼，示导一切；愿一切众生得无碍眼，开广智藏；愿一切众生得净肉眼，光明鉴彻，无能蔽者；愿一切众生得净天眼，悉见众生生死业果；愿一切众生得净法眼，能随顺入如来境界；愿一切众生得智慧眼，舍离一切分别取著；愿一切众生具足佛眼，悉能觉悟一切诸法；愿一切众生成就普眼，尽诸境界无所障碍；愿一切众生成就清净离痴翳眼，了众生界空无所有；愿一切众生具足清净无障碍眼，皆得究竟如来十力。』是为菩萨摩诃萨布施眼时善根回向，为令众生得一切智清净眼故。　　「佛子！菩萨摩诃萨能以耳、鼻施诸乞者，如胜行王菩萨、无怨胜菩萨，及余无量诸菩萨等。布施之时，亲附乞者，专心修习诸菩萨行；具佛种性，生如来家，念诸菩萨所修施行，常勤发起诸佛菩提，清净诸根功德智慧；观察三有，无一坚固；愿常得见诸佛菩萨，随顺忆念一切佛法；知身虚妄空无所有，无所贪惜。菩萨如是施耳、鼻时，心常寂静，调伏诸根；勉济众生险恶诸难，生长一切智慧功德；入大施海，了达法义，具修诸道；依智慧行，得法自在，以不坚身易坚固身。佛子！菩萨摩诃萨布施耳时，以诸善根如是回向，所谓：『愿一切众生得无碍耳，普闻一切说法之音；愿一切众生得无障耳，悉能解了一切音声；愿一切众生得如来耳，一切聪达无所壅滞；愿一切众生得清净耳，不因耳处生分别心；愿一切众生得无聋聩耳，令蒙昧识毕竟不生；愿一切众生得遍法界耳，悉知一切诸佛法音；愿一切众生得无碍耳，开悟一切无障碍法；愿一切众生得无坏耳，善知诸论，无能坏者；愿一切众生得普闻耳，广大清净，为诸耳王；愿一切众生具足天耳及以佛耳。』是为菩萨摩诃萨布施耳时善根回向，为令众生皆悉获得清净耳故。佛子！菩萨摩诃萨布施鼻时，如是回向，所谓：『愿一切众生得隆直鼻，得随好鼻，得善相鼻，得可爱乐鼻，得净妙鼻，得随顺鼻，得高显鼻，得伏怨鼻，得善见鼻，得如来鼻；愿一切众生得离恚怒面，得一切法面，得无障碍面，得善见面，得随顺面，得清净面，得离过失面，得如来圆满面，得遍一切处面，得无量美好面。』是为菩萨摩诃萨布施鼻时善根回向，为令众生究竟得入诸佛法故，为令众生究竟摄受诸佛法故，为令众生究竟了知诸佛法故，为令众生究竟住持诸佛法故，为令众生究竟常见诸如来故，为令众生皆悉证得佛法门故，为令众生究竟成就无能坏心故，为令众生皆能照了诸佛正法故，为令众生普悉严净诸佛国土故，为令众生皆得如来大威力身故。是为菩萨摩诃萨施耳、鼻时善根回向。　　「佛子！菩萨摩诃萨安住坚固自在地中，能以牙齿施诸众生，犹如往昔华齿王菩萨、六牙象王菩萨，及余无量诸菩萨等。菩萨摩诃萨施牙齿时，其心清净，希有难得如优昙华。所谓：无尽心施、大信心施、步步成就无量舍心施、调伏诸根心施、一切悉舍心施、一切智愿心施、安乐众生心施、大施、极施、胜施、最胜施、辍身要用无所嫌恨心施。菩萨尔时，以诸善根如是回向，所谓：『愿一切众生得铦白牙齿，成最胜塔，受天人供；愿一切众生得齐平牙齿，如佛相好，无有疏缺；愿一切众生得调伏心，善趣菩萨波罗蜜行；愿一切众生口善清净，牙齿鲜白，分明显现；愿一切众生得可忆念庄严牙齿，其口清净，无可恶相；愿一切众生牙齿成就具满四十，常出种种希有妙香；愿一切众生意善调伏，牙齿鲜洁如白莲华，文理回旋卍字成就；愿一切众生口唇鲜净，牙齿洁白，放无量光周遍照耀；愿一切众生牙齿坚利，食无完粒，无所味著，为上福田；愿一切众生于牙齿间常放光明，授诸菩萨第一记别。』是为菩萨摩诃萨施牙齿时善根回向；为令众生具一切智，于诸法中智慧清净故。　　「佛子！菩萨摩诃萨若有人来从乞舌时，于乞者所，以慈悲心软语、爱语，犹如往昔端正面王菩萨、不退转菩萨，及余无量诸菩萨等。佛子！菩萨摩诃萨于诸趣中而受生时，有无量百千亿那由他众生而来乞舌。菩萨尔时，安置其人在师子座，以无恚心、无害心、无恨心、大威德心、从佛种性所生心、住于菩萨所住心、常不浊乱心、住大势力心、于身无著心、于语无著心，两膝著地，开口出舌，以示乞者；慈心软语而告之言：『我今此身，普皆属汝。可取我舌，随意所用；令汝所愿，皆得满足。』菩萨尔时，以诸善根如是回向，所谓：『愿一切众生得周普舌，悉能宣示诸语言法；愿一切众生得覆面舌，所言无二，皆悉真实；愿一切众生得普覆一切佛国土舌，示现诸佛自在神通；愿一切众生得软薄舌，恒受美妙清净上味；愿一切众生得辩才舌，能断一切世间疑网；愿一切众生得光明舌，能放无数万亿光明；愿一切众生得决定舌，辩说诸法无有穷尽；愿一切众生得普调伏舌，善能开示一切秘要，所有言说皆令信受；愿一切众生得普通达舌，善入一切语言大海；愿一切众生得善说一切诸法门舌，于言语智悉到彼岸。』是为菩萨摩诃萨布施舌时善根回向，为令众生皆得圆满无碍智故。　　「佛子！菩萨摩诃萨以头布施诸来乞者，如最胜智菩萨，及大丈夫迦尸国王等诸大菩萨所行布施；为欲成就入一切法最胜智首，为欲成就证大菩提救众生首，为欲具足见一切法最第一首，为得正见清净智首，为欲成就无障碍首，为欲证得第一地首，为求世间最胜智首，欲成三界无能见顶净智慧首，为得示现普到十方智慧王首，为欲满足一切诸法无能破坏自在之首。佛子！菩萨摩诃萨安住是法，精勤修习，则为已入诸佛种性，学佛行施；于诸佛所，生清净信，增长善根；令诸乞者，皆得喜足；其心清净，庆悦无量；心净信解，照明佛法；发菩提意，安住舍心；诸根悦豫，功德增长；生善乐欲，常好修行广大施行。菩萨尔时，以诸善根如是回向，所谓：『愿一切众生得如来头，得无见顶；于一切处无能映蔽，于诸佛刹最为上首；其发右旋，光净润泽，卍字严饰，世所希有；具足佛首，成就智首，一切世间最第一首，为具足首，为清净首，为坐道场圆满智首。』是为菩萨摩诃萨布施头时善根回向；为令众生得最胜法，成于无上大智慧故。　　「佛子！菩萨摩诃萨以其手、足施诸众生，如常精进菩萨、无忧王菩萨，及余无量诸菩萨等。于诸趣中种种生处布施手、足，以信为手，起饶益行；往返周旋，勤修正法，愿得宝手以手为施；所行不空，具菩萨道，常舒其手拟将广惠；安步游行，勇猛无怯，以净信力具精进行，除灭恶道，成就菩提。佛子！菩萨摩诃萨如是施时，以无量无边广大之心，开净法门，入诸佛海；成就施手，周给十方；愿力任持一切智道，住于究竟离垢之心；法身、智身无断无坏，一切魔业不能倾动；依善知识坚固其心，同诸菩萨修行施度。佛子！菩萨摩诃萨为诸众生求一切智，施手、足时，以诸善根如是回向，所谓：『愿一切众生具神通力，皆得宝手；得宝手已，各相尊敬，生福田想，以种种宝更相供养；又以众宝供养诸佛，兴妙宝云遍诸佛土，令诸众生互起慈心，不相恼害；游诸佛刹，安住无畏，自然具足究竟神通。又令皆得宝手、华手、香手、衣手、盖手、华鬘手、末香手、庄严具手、无边手、无量手、普手；得是手已，以神通力常勤往诣一切佛土，能以一手遍摩一切诸佛世界，以自在手持诸众生，得妙相手放无量光，能以一手普覆众生，成于如来手指网缦赤铜爪相。』菩萨尔时，以大愿手普覆众生：『愿一切众生志常乐求无上菩提，出生一切功德大海，见来乞者欢喜无厌，入佛法海同佛善根。』是为菩萨摩诃萨施手、足时善根回向。　　「佛子！菩萨摩诃萨坏身出血布施众生，如法业菩萨、善意王菩萨，及余无量诸菩萨等。于诸趣中施身血时，起成就一切智心，起欣仰大菩提心，起乐修菩萨行心，起不取苦受心，起乐见乞者心，起不嫌来乞心，起趣向一切菩萨道心，起守护一切菩萨舍心，起增广菩萨善施心，起不退转心、不休息心、无恋己心；以诸善根如是回向，所谓：『愿一切众生皆得成就法身、智身；愿一切众生得无劳倦身，犹如金刚；愿一切众生得不可坏身，无能伤害；愿一切众生得如变化身，普现世间无有尽极；愿一切众生得可爱乐身，净妙坚固；愿一切众生得法界生身，同于如来无所依止；愿一切众生得如妙宝光明之身，一切世人无能映蔽；愿一切众生得智藏身，于不死界而得自在；愿一切众生得宝海身，见皆获益，无空过者；愿一切众生得虚空身，世间恼患无能染著。』是为菩萨摩诃萨施身血时，以大乘心、清净心、广大心、欣悦心、庆幸心、欢喜心、增上心、安乐心、无浊心善根回向。　　「佛子！菩萨摩诃萨见有乞求其身髓肉，欢喜软语，谓乞者言：『我身髓肉，随意取用。』如饶益菩萨、一切施王菩萨，及余无量诸菩萨等。于诸趣中种种生处，以其髓肉施乞者时，欢喜广大，施心增长；同诸菩萨修习善根，离世尘垢，得深志乐；以身普施，心无有尽；具足无量广大善根，摄受一切妙功德宝，如菩萨法受行无厌；心常爱乐布施功德，一切周给，心无有悔；审观诸法从缘无体，不贪施业及业果报；随所会遇，平等施与。佛子！菩萨摩诃萨如是施时，一切诸佛皆悉现前，想之如父得护念故；一切众生皆悉现前，普令安住清净法故；一切世界皆悉现前，严净一切佛国土故；一切众生皆悉现前，以大悲心普救护故；一切佛道皆悉现前，乐观如来十种力故；去、来、现在一切菩萨皆悉现前，同共圆满诸善根故；一切无畏皆悉现前，能作最上师子吼故；一切三世皆悉现前，得平等智，普观察故；一切世间皆悉现前，发广大愿，尽未来劫修菩提故；一切菩萨无疲厌行皆悉现前，发无数量广大心故。佛子！菩萨摩诃萨施髓肉时，以此善根如是回向，所谓：『愿一切众生得金刚身，不可沮坏；愿一切众生得坚密身，恒无缺减；愿一切众生得意生身，犹如佛身，庄严清净；愿一切众生得百福相身，三十二相而自庄严；愿一切众生得八十种好妙庄严身，具足十力，不可断坏；愿一切众生得如来身，究竟清净，不可限量；愿一切众生得坚固身，一切魔怨所不能坏；愿一切众生得一相身，与三世佛同一身相；愿一切众生得无碍身，以净法身遍虚空界；愿一切众生得菩提藏身，普能容纳一切世间。』是为菩萨摩诃萨求一切智施髓肉时善根回向，为令众生皆得如来究竟清净无量身故。　　「佛子！菩萨摩诃萨以心布施诸来乞者，如无悔厌菩萨、无碍王菩萨，及余无量诸大菩萨。以其自心施乞者时，学自在施心，修一切施心，习行檀波罗蜜心，成就檀波罗蜜心，学一切菩萨布施心、一切悉舍无尽心、一切悉施惯习心、荷负一切菩萨施行心、正念一切诸佛现前心、供养一切诸来乞者无断绝心。菩萨摩诃萨如是施时，其心清净，为度一切诸众生故，为得十力菩提处故，为依大愿而修行故，为欲安住菩萨道故，为欲成就一切智故，为不舍离本誓愿故，以诸善根如是回向，所谓：『愿一切众生得金刚藏心，一切金刚围山等所不能坏；愿一切众生得卍相庄严金刚界心，得无能动摇心，得不可恐怖心，得利益世间常无尽心，得大勇猛幢智慧藏心，得如那罗延坚固幢心，得如众生海不可尽心，得那罗延藏无能坏心，得灭诸魔业、魔军众心，得无所畏心，得大威德心，得常精进心，得大勇猛心，得不惊惧心，得被金刚甲胄心，得诸菩萨最上心，得成就佛法菩提光明心，得菩提树下坐安住一切诸佛正法离诸迷惑成一切智心，得成就十力心。』是为菩萨摩诃萨布施心时善根回向；为令众生不染世间，具足如来十力心故。　　「佛子！菩萨摩诃萨若有乞求肠、肾、肝、肺，悉皆施与，如善施菩萨、降魔自在王菩萨，及余无量诸大菩萨。行此施时，见乞者来，其心欢喜，以爱眼观；为求菩提，随其所须，悉皆施与，心不中悔。观察此身无有坚固：『我应施彼，取坚固身。』复念此身寻即败坏，见者生厌，狐、狼、饿狗之所啖食；此身无常，会当弃舍，为他所食，无所觉知。佛子！菩萨摩诃萨作是观时，知身无常、秽污之极，于法解悟生大欢喜，敬心谛视彼来乞者，如善知识而来护想，随所乞求无不惠施，以不坚身易坚固身。佛子！菩萨摩诃萨如是施时，所有善根悉以回向：『愿一切众生得智藏身，内外清净；愿一切众生得福藏身，能普任持一切智愿；愿一切众生得上妙身，内蕴妙香，外发光明；愿一切众生得腹不现身，上下端直，肢节相称；愿一切众生得智慧身，以佛法味充悦滋长；愿一切众生得无尽身，修习安住甚深法性；愿一切众生得陀罗尼清净藏身，以妙辩才显示诸法；愿一切众生得清净身，若身若心内外俱净；愿一切众生得如来智深观行身，智慧充满，雨大法雨；愿一切众生得内寂身，外为众生作智幢王，放大光明普照一切。』是为菩萨摩诃萨施肠、肾、肝、肺善根回向；为令众生内外清净，皆得安住无碍智故。　　「佛子！菩萨摩诃萨布施乞者肢节诸骨，如法藏菩萨、光明王菩萨，及余无量诸大菩萨。施其身分肢节骨时，见乞者来，生爱乐心、欢喜心、净信心、安乐心、勇猛心、慈心、无碍心、清净心、随所乞求皆施与心。菩萨摩诃萨施身骨时，以诸善根如是回向，所谓：『愿一切众生得如化身，不复更受骨肉血身；愿一切众生得金刚身，不可破坏，无能胜者；愿一切众生得一切智圆满法身，于无缚、无著、无系界生；愿一切众生得智力身，诸根圆满，不断不坏；愿一切众生得法力身，智力自在，到于彼岸；愿一切众生得坚固身，其身贞实，常无散坏；愿一切众生得随应身，教化调伏一切众生；愿一切众生得智熏身，具那罗延肢节大力；愿一切众生得坚固相续不断绝身，永离一切疲极劳倦；愿一切众生得大力安住身，悉能具足精进大力；愿一切众生得遍世间平等法身，住于无量最上智处；愿一切众生得福德力身，见者蒙益，远离众恶；愿一切众生得无依处身，皆得具足无依著智；愿一切众生得佛摄受身，常为一切诸佛加护；愿一切众生得普饶益诸众生身，悉能遍入一切诸道；愿一切众生得普现身，普能照现一切佛法；愿一切众生得具足精进身，专念勤修大乘智行；愿一切众生得离我慢贡高清净身，智常安住，无所动乱；愿一切众生得坚固行身，成就大乘一切智业；愿一切众生得佛家身，永离世间一切生死。』是为菩萨摩诃萨施身骨时善根回向，为令众生得一切智永清净故。　　「佛子！菩萨摩诃萨见有人来，手执利刀，乞其身皮；心生欢喜，诸根悦豫，譬如有人惠以重恩，逢迎引纳，敷座令坐，曲躬恭敬而作是念：『此来乞者甚为难遇，斯欲满我一切智愿，故来求索饶益于我。』欢喜和颜而语之言：『我今此身一切皆舍，所须皮者，随意取用。』犹如往昔清净藏菩萨、金胁鹿王菩萨，及余无量诸大菩萨，等无有异。菩萨尔时，以诸善根如是回向，所谓：『愿一切众生得微细皮，犹如如来色相清净，见者无厌；愿一切众生得不坏皮，犹如金刚，无能坏者；愿一切众生得金色皮，如阎浮檀上妙真金，清净明洁；愿一切众生得无量色皮，随其心乐，现清净色；愿一切众生得净妙色皮，具足沙门善软清净如来色相；愿一切众生得第一色皮，自性清净，色相无比；愿一切众生成就如来清净色皮，以诸相好而自庄严；愿一切众生得妙色皮，放大光明普照一切；愿一切众生得明网皮，如世高幢，放不可说圆满光明；愿一切众生得润泽色皮，一切色相悉皆清净。』是为菩萨摩诃萨施身皮时善根回向；为令众生皆得一切严净佛刹，具足如来大功德故。　　「佛子！菩萨摩诃萨以手足指施诸乞者，如坚精进菩萨、阎浮提自在王菩萨，及余无量诸大菩萨。菩萨尔时，颜貌和悦，其心安善，无有颠倒，乘于大乘，不求美欲，不尚名闻，但发菩萨广大之意，远离悭嫉一切诸垢，专向如来无上妙法。佛子！菩萨摩诃萨如是施时，摄诸善根，悉以回向：『愿一切众生得纤长指，与佛无异；愿一切众生得佣圆指，上下相称；愿一切众生得赤铜甲指，其甲隆起，清净鉴彻；愿一切众生得一切智胜丈夫指，悉能摄持一切诸法；愿一切众生得随好指，具足十力；愿一切众生得大人指，纤佣齐等；愿一切众生得轮相指，指节圆满，文相右旋；愿一切众生得如莲华卍字旋指，十力业报相好庄严；愿一切众生得光藏指，放大光明照不可说诸佛世界；愿一切众生得善安布指，善巧分布网缦具足。』是为菩萨摩诃萨布施指时善根回向，为令众生一切皆得心清净故。　　「佛子！菩萨摩诃萨请求法时，若有人言：『汝能施我连肉爪甲，当与汝法。』菩萨答言：『但与我法。连肉爪甲，随意取用。』如求法自在王菩萨、无尽菩萨，及余无量诸大菩萨，为求法故，欲以正法，开示演说，饶益众生，一切皆令得满足故，舍连肉爪甲与诸乞者。菩萨尔时，以此善根如是回向，所谓：『愿一切众生皆得诸佛赤铜相爪；愿一切众生得润泽爪，随好庄严；愿一切众生得光净爪，鉴彻第一；愿一切众生得一切智爪，具大人相；愿一切众生得无比爪，于诸世间无所染著；愿一切众生得妙庄严爪，光明普照一切世间；愿一切众生得不坏爪，清净无缺；愿一切众生得入一切佛法方便相爪，广大智慧皆悉清净；愿一切众生得善生爪，菩萨业果无不净妙；愿一切众生得一切智大导师爪，放无量色妙光明藏。』是为菩萨摩诃萨为求法故施连肉爪甲时善根回向，为令众生具足诸佛一切智爪无碍力故。　　「佛子！菩萨摩诃萨求佛法藏，恭敬尊重，生难得想。有能说者来语之言：『若能投身七仞火坑，当施汝法。』菩萨闻已，欢喜踊跃，作是思惟：『我为法故，尚应久住阿鼻狱等一切恶趣受无量苦，何况才入人间火坑即得闻法？奇哉！正法甚为易得，不受地狱无量楚毒，但入火坑即便得闻。但为我说，我入火坑。』如求善法王菩萨、金刚思惟菩萨，为求法故，入火坑中。菩萨尔时，以此善根如是回向，所谓：『愿一切众生住佛所住一切智法，永不退转无上菩提；愿一切众生离诸险难，受佛安乐；愿一切众生得无畏心，离诸恐怖；愿一切众生常乐求法，具足喜乐，众法庄严；愿一切众生离诸恶趣，灭除一切三毒炽火；愿一切众生常得安乐，具足如来胜妙乐事；愿一切众生得菩萨心，永离一切贪、恚、痴火；愿一切众生悉得菩萨诸三昧乐，普见诸佛，心大欢喜；愿一切众生善说正法，于法究竟，常无忘失；愿一切众生具足菩萨神通妙乐，究竟安住一切种智。』是为菩萨摩诃萨为求正法投火坑时善根回向；为令众生离障碍业，皆得具足智慧火故。　　「佛子！菩萨摩诃萨为求正法，分别演说，开菩萨道，示菩提路，趣无上智，勤修十力，广一切智心，获无碍智法，令众生清净住菩萨境界。勤修大智护佛菩提时，以身具受无量苦恼，如求善法菩萨、勇猛王菩萨，及余无量诸大菩萨。为求法故，受无量苦，乃至摄取诽谤正法、恶业所覆、魔业所持极大恶人；彼所应受一切苦恼，以求法故，悉皆为受。以此善根如是回向，所谓：『愿一切众生永离一切苦恼逼迫，成就安乐自在神通；愿一切众生永离诸苦，得一切乐；愿一切众生永灭苦蕴，得照现身，恒受安乐；愿一切众生超出苦狱，成就智行；愿一切众生见安隐道，离诸恶趣；愿一切众生得法喜乐，永断众苦；愿一切众生永拔众苦，互相慈爱，无损害心；愿一切众生得诸佛乐，离生死苦；愿一切众生成就清净无比安乐，一切苦恼无能损害；愿一切众生得一切胜乐，究竟具足佛无碍乐。』是为菩萨摩诃萨为求法故受众苦时善根回向；为欲救护一切众生，令离险难，住一切智无所障碍解脱处故。　　「佛子！菩萨摩诃萨处于王位求正法时，乃至但为一文、一字、一句、一义生难得想，能悉罄舍海内所有若近若远国土、城邑、人民、库藏、园池、屋宅、树林、华果，乃至一切珍奇妙物、宫殿楼阁、妻子眷属，及以王位，悉能舍之。于不坚中求坚固法，为欲利益一切众生，勤求诸佛无碍解脱究竟清净一切智道，如大势德菩萨、胜德王菩萨，及余无量诸大菩萨。勤求正法，乃至极少，为于一字，五体投地；正念三世一切佛法，爱乐修习；永不贪著名闻利养，舍诸世间自在王位，求佛自在法王之位；于世间乐心无所著，以出世法长养其心；永离世间一切戏论，住于诸佛无戏论法。菩萨尔时，以诸善根如是回向，所谓：『愿一切众生常乐惠施，一切悉舍；愿一切众生能舍所有，心无中悔；愿一切众生常求正法，不惜身命、资生之具；愿一切众生悉得法利，能断一切众生疑惑；愿一切众生得善法欲，心常喜乐诸佛正法；愿一切众生为求佛法，能舍身命及以王位，大心修习无上菩提；愿一切众生尊重正法，常深爱乐，不惜身命；愿一切众生护持诸佛甚难得法，常勤修习；愿一切众生皆得诸佛菩提光明，成菩提行，不由他悟；愿一切众生常能观察一切佛法，拔除疑箭，心得安隐。』是为菩萨摩诃萨为求正法舍国城时善根回向；为令众生知见圆满，常得住于安隐道故。　　「佛子！菩萨摩诃萨作大国王，于法自在，普行教命，令除杀业；阎浮提内城邑聚落一切屠杀，皆令禁断；无足、二足、四足、多足，种种生类，普施无畏无欺夺心，广修一切菩萨诸行，仁慈莅物，不行侵恼，发妙宝心，安隐众生；于诸佛所立深志乐，常自安住三种净戒，亦令众生如是安住。菩萨摩诃萨令诸众生住于五戒，永断杀业；以此善根如是回向，所谓：『愿一切众生发菩萨心，具足智慧，永保寿命，无有终尽；愿一切众生住无量劫，供一切佛，恭敬勤修，更增寿命；愿一切众生具足修行，离老死法，一切灾毒不害其命；愿一切众生具足成就无病恼身，寿命自在，能随意住；愿一切众生得无尽命，穷未来劫住菩萨行，教化调伏一切众生；愿一切众生为寿命门，十力善根于中增长；愿一切众生善根具足，得无尽命，成满大愿；愿一切众生悉见诸佛供养承事，住无尽寿，修集善根；愿一切众生于如来处善学所学，得圣法喜无尽寿命；愿一切众生得不老不病，常住命根，勇猛精进，入佛智慧。』是为菩萨摩诃萨住三聚净戒永断杀业善根回向，为令众生得佛十力圆满智故。　　「佛子！菩萨摩诃萨见有众生心怀残忍，损诸人畜所有男形，令身缺减，受诸楚毒；见是事已，起大慈悲而哀救之，令阎浮提一切人民皆舍此业。菩萨尔时，语其人言：『汝何所为作是恶业？我有库藏百千万亿，一切乐具悉皆充满，随汝所须尽当相给。汝之所作，众罪由生，我今劝汝莫作是事。汝所作业不如道理，设有所获，于何可用？损他益己，终无是处。如此恶行、诸不善法，一切如来所不称叹。』作是语已，即以所有一切乐具尽皆施与。复以善语为说妙法，令其欢悦。所谓：示寂静法，令其信受，灭除不善，修行净业，互起慈心，不相损害。彼人闻已，永舍罪恶。菩萨尔时，以此善根如是回向，所谓：『愿一切众生具丈夫形，成就如来马阴藏相；愿一切众生具男子形，发勇猛心修诸梵行；愿一切众生具勇猛力，恒为主导，住无碍智，永不退转；愿一切众生皆得具足大丈夫身，永离欲心，无所染著；愿一切众生悉得成就善男子法，智慧增长，诸佛所叹；愿一切众生普得具于大人之力，常能修习十力善根；愿一切众生永不失坏男子之形，常修福智未曾有法；愿一切众生于五欲中无著无缚，心得解脱，厌离三有，住菩萨行；愿一切众生成就第一智慧丈夫，一切宗信，伏从其化；愿一切众生具足菩萨丈夫智慧，不久当成无上大雄。』是为菩萨摩诃萨禁绝一切毁败男形善根回向；为令众生具丈夫形，皆能守护诸善丈夫，生贤圣家，智慧具足，常勤修习丈夫胜行，有丈夫用，巧能显示七丈夫道，具足诸佛善丈夫种、丈夫正教、丈夫勇猛、丈夫精进、丈夫智慧、丈夫清净，普令众生究竟皆得。」　　　　大方广佛华严经卷第二十七　　　　大方广佛华严经卷第二十八　　　　　于阗国三藏实叉难陀奉　制译　　　　十回向品第二十五之六　　「佛子！菩萨摩诃萨若见如来出兴于世开演正法，以大音声普告一切：『如来出世！如来出世！」令诸众生得闻佛名，舍离一切我慢、戏论；复更劝导，令速见佛，令忆念佛，令归向佛，令攀缘佛，令观察佛，令赞叹佛；复为广说佛难值遇，千万亿劫时乃一出。众生由此得见于佛，生清净信，踊跃欢喜，尊重供养；复于佛所闻诸佛名，转更值遇无数诸佛，植诸善本，修习增长。尔时，无数百千万亿那由他众生，因见佛故，皆得清净究竟调伏。彼诸众生于菩萨所，皆生最上善知识想；因菩萨故，成就佛法，以无数劫所种善根，普于世间施作佛事。佛子！菩萨摩诃萨开示众生令见佛时，以诸善根如是回向，所谓：『愿一切众生不待劝诱，自往见佛，承事供养，皆令欢喜；愿一切众生常乐见佛，心无废舍；愿一切众生常勤修习广大智慧，受持一切诸佛法藏；愿一切众生随所闻声皆悟佛法，于无量劫修菩萨行；愿一切众生安住正念，恒以智眼见佛出兴；愿一切众生不念异业，常忆见佛，勤修十力；愿一切众生于一切处常见诸佛，了达如来遍虚空界；愿一切众生皆得具足佛自在身，普于十方成道说法；愿一切众生遇善知识，常闻佛法，于诸如来得不坏信；愿一切众生悉能称叹诸佛出兴，令其见者普得清净。』是为菩萨摩诃萨叹佛出世善根回向；为令众生见一切佛供养承事，于无上法究竟清净故。　　「佛子！菩萨摩诃萨舍于大地，或施诸佛，造立精舍；或施菩萨及善知识，随意所用；或施众僧，以为住处；或施父母，或施别人、声闻、独觉种种福田，乃至一切贫穷、孤露及余四众，随意悉与，令无所乏；或施造立如来塔庙。于如是等诸处之中，悉为办具资生什物，令随意用，无所恐惧。菩萨摩诃萨随何方所布施地时，以诸善根如是回向，所谓：『愿一切众生具足清净一切智地，悉到普贤众行彼岸；愿一切众生得总持地，正念受持一切佛法；愿一切众生得住持力，常能守护一切佛教；愿一切众生得如地心，于诸众生，意常清净，无有恶念；愿一切众生持诸佛种，成就菩萨诸地次第，无有断绝；愿一切众生普为一切作安隐处，悉令调伏，住清净道；愿一切众生同诸如来利益世间，普使勤修安住佛力；愿一切众生普为世间之所爱乐，悉令安住无上佛乐；愿一切众生获善方便，住佛诸力、无畏法中；愿一切众生得如地智，自在修行一切佛法。』是为菩萨摩诃萨施大地时善根回向，为令众生皆得究竟一切如来清净地故。　　「佛子！菩萨摩诃萨布施僮仆，供养一切诸佛、菩萨、真善知识，或施僧宝，或奉父母尊胜福田；或复给施病苦众生，令无阙乏，以存其命；或复施与贫穷、孤露，及余一切无瞻侍者；或为守护如来塔庙，或为书持诸佛正法，以百千亿那由他仆使，随时给施。其诸仆使皆聪慧善巧，性自调顺，常勤精进，无有懈惰，具质直心、安乐心、利益心、仁慈心、恭恪心、无怨恨心、无仇敌心，能随受者方俗所宜，于彼彼中作诸利益；又皆从菩萨净业所感，才能、技艺、工巧、算数靡不通达，善能供侍悦可其心。菩萨尔时，以诸善根如是回向，所谓：『愿一切众生得调顺心，一切佛所修习善根；愿一切众生随顺供养一切诸佛，于佛所说悉能听受；愿一切众生得佛摄受，常观如来，更无余念；愿一切众生不坏佛种，勤修一切顺佛善根；愿一切众生常勤供养一切诸佛，无空过时；愿一切众生摄持一切诸佛妙义，言辞清净，游行无畏；愿一切众生常乐见佛，心无厌足，于诸佛所不惜身命；愿一切众生得见诸佛，心无染著，离世所依；愿一切众生但归于佛，永离一切邪归依处；愿一切众生随顺佛道，心常乐观无上佛法。』是为菩萨摩诃萨施仆使时善根回向；为令众生远离尘垢，净治佛地，能现如来自在身故。　　「佛子！菩萨摩诃萨以身布施诸来乞者，布施之时，生谦下心，生如地心，生忍受众苦无变动心，生给侍众生不疲厌心，生于诸众生犹如慈母所有众善悉回与心，生于诸愚险极恶众生种种侵陵皆宽宥心，安住善根，精勤给事。菩萨尔时，悉以善根如是回向，所谓：『愿一切众生随其所须常无阙乏，修菩萨行恒不间断，不舍一切菩萨义利，善住菩萨所行之道，了达菩萨平等法性，得在如来种族之数，住真实语，持菩萨行，令诸世间得净佛法，深心信解，证法究竟；令诸众生出生清净增上善根，住大功德，具一切智。又以此善根，令一切众生常得供养一切诸佛，解一切法，受持读诵不忘、不失、不坏、不散，心善调伏，不调令调，以寂静法而调习之。令彼众生于诸佛所住如是事。又以此善根，令一切众生作第一塔，应受世间种种供养；令一切众生成最上福田，得佛智慧，开悟一切；令一切众生作最上受者，普能饶益一切众生；令一切众生成最上福利，能使具足一切善根；令一切众生成第一好施处，能使获得无量福报；令一切众生于三界中皆得出离；令一切众生作第一导师，能为世间示如实道；令一切众生得妙总持，具持一切诸佛正法；令一切众生证得无量第一法界，具足虚空无碍正道。』是为菩萨摩诃萨施自己身善根回向，为令众生皆得应供无量智身故。　　「佛子！菩萨摩诃萨闻法喜悦，生净信心，能以其身供养诸佛，欣乐信解无上法宝，于诸佛所生父母想；读诵受持无碍道法，普入无数那由他法、大智慧宝、诸善根门；心常忆念无量诸佛，入佛境界，深达义理；能以如来微密梵音，兴佛法云，雨佛法雨，勇猛自在；能分别说一切智人第一之地，具足成就萨婆若乘，以无量百千亿那由他大法成满诸根。佛子！菩萨摩诃萨于诸佛所闻如是法，欢喜无量，安住正法；自断疑惑，亦令他断；心恒怡畅，功德成满；善根具足，意恒相续；利益众生，心常不匮；获最胜智，成金刚藏；亲近诸佛，净诸佛刹，常勤供养一切如来。菩萨尔时，以诸善根如是回向，所谓：『愿一切众生皆得圆满最胜之身，一切诸佛之所摄受；愿一切众生常近诸佛，依诸佛住，恒得觐仰，未曾远离；愿一切众生皆得清净不坏之身，具足一切功德智慧；愿一切众生常勤供养一切诸佛，行无所得究竟梵行；愿一切众生得无我身，离我、我所；愿一切众生悉能分身遍十方刹，犹如影现而无来往；愿一切众生得自在身，普往十方无我无受；愿一切众生从佛身生，处在如来无上身家；愿一切众生得法力身，忍辱大力无能坏者；愿一切众生得无比身，成就如来清净法身；愿一切众生成就出世功德之身，生无所得清净法界。』是为菩萨摩诃萨以身供佛善根回向，为令众生永住三世诸佛家故。　　「佛子！菩萨摩诃萨以身布施一切众生，为欲普令成就善根，忆念善根，菩萨摩诃萨自愿其身为大明灯，普能照耀一切众生；为众乐具，普能摄受一切众生；为妙法藏，普能任持一切众生；为净光明，普能开晓一切众生；为世光影，普令众生常得睹见；为善根因缘，普令众生常得值遇；为真善知识，令一切众生悉蒙教诱；为平坦道，令一切众生皆得履践；为无有上具足安乐，令一切众生离苦清净；为明净日，普作世间平等利益。菩萨尔时，以诸善根如是回向，所谓：『愿一切众生常亲近佛，入佛智地；愿一切众生得随顺智，住无上觉；愿一切众生常处佛会，意善调伏；愿一切众生所行有则，具佛威仪；愿一切众生悉得涅槃，深解法义；愿一切众生具知足行，生如来家；愿一切众生舍无明欲，住佛志乐；愿一切众生生胜善根，坐菩提树；愿一切众生杀烦恼贼，离怨害心；愿一切众生具足护持一切佛法。』是为菩萨摩诃萨以身布施一切众生善根回向；为欲利益一切众生，令得无上安隐处故。　　「佛子！菩萨摩诃萨自以其身给侍诸佛，于诸佛所念报重恩如父母想，于诸如来起深信乐；以清净心，护佛菩提，住诸佛法；离世间想，生如来家；随顺诸佛，离魔境界；了达一切诸佛所行，成就一切诸佛法器。菩萨尔时，以此善根如是回向，所谓：『愿一切众生得清净心，一切智宝而自庄严；愿一切众生住善调伏，远离一切诸不善业；愿一切众生得不可坏坚固眷属，普能摄受诸佛正法；愿一切众生为佛弟子，到于菩萨灌顶之地；愿一切众生常为诸佛之所摄受，永离一切不善之法；愿一切众生随顺诸佛，修行菩萨最胜之法；愿一切众生入佛境界，悉皆得授一切智记；愿一切众生与诸如来皆悉平等，一切佛法无不自在；愿一切众生悉为诸佛之所摄受，常能修行无取著业；愿一切众生常为诸佛第一侍者，一切佛所修智慧行。』是为菩萨摩诃萨给侍诸佛善根回向；为欲证得诸佛菩提，为欲救护一切众生，为欲出离一切三界，为欲成就无损恼心，为得无量广大菩提，为欲成就照佛法智，为欲常蒙诸佛摄受，为得诸佛之所护持，为欲信解一切佛法，为欲成就与三世佛平等善根，为欲圆满无悔恨心，证得一切诸佛法故。　　「佛子！菩萨摩诃萨布施国土一切诸物，乃至王位悉亦能舍；于诸世事，心得自在，无系、无缚、无所恋著；远离恶业，饶益众生；不著业果，不乐世法，不复贪染诸有生处；虽住世间，非此处生；心不执著蕴、界、处法，于内外法心无依住；常不忘失诸菩萨行，未曾远离诸善知识；持诸菩萨广大行愿，常乐承事一切善友。菩萨尔时，以此善根如是回向，所谓：『愿一切众生为大法王，于法自在，到于彼岸；愿一切众生成佛法王，摧灭一切烦恼怨贼；愿一切众生住佛王位，得如来智，开演佛法；愿一切众生住佛境界，能转无上自在法轮；愿一切众生生如来家，于法自在，护持佛种，永使不绝；愿一切众生开示无量法王正法，成就无边诸大菩萨；愿一切众生住净法界，为大法王，现佛出兴，相继不断；愿一切众生于诸世界作智慧王，化导群生无时暂舍；愿一切众生普为法界、虚空界等诸世界中一切众生作法施主，使其咸得住于大乘；愿一切众生得成具足众善之王，与三世佛善根齐等。』是为菩萨摩诃萨布施王位善根回向；为欲令彼一切众生，究竟住于安隐处故。　　「佛子！菩萨摩诃萨见有人来乞王京都、严丽大城及以关防所有输税，尽皆施与，心无吝惜；专向菩提发大誓愿，住于大慈，行于大悲，志意欢悦，利益众生；以广大智解了深法，安住诸佛平等法性；发心为求一切智故，于自在法起深乐故，于自在智求证得故，净修一切诸功德故，住于坚固广大智故，广集一切诸善根故，修行一切佛法愿故，自然觉悟大智法故，安住菩提心无退故，修习一切菩萨行愿、一切种智尽究竟故，而行布施。以此善根如是回向，所谓：『愿一切众生悉能严净无量刹土，奉施诸佛以为住处；愿一切众生常乐居止阿兰若处，寂静不动；愿一切众生永不依止王都聚落，心乐寂静，永得究竟；愿一切众生永不乐著一切世间，于世语言常乐远离；愿一切众生得离贪心，施诸所有，心无中悔；愿一切众生得出离心，舍诸家业；愿一切众生得无吝心，常行惠施；愿一切众生得不著心，离居家法；愿一切众生得离众苦，除灭一切灾横怖畏；愿一切众生严净十方一切世界，奉施诸佛。』是为菩萨摩诃萨布施王都善根回向，为令众生悉能严净诸佛刹故。　　「佛子！菩萨摩诃萨所有一切内宫眷属、妓侍众女，皆颜貌端正、才能具足，谈笑歌舞悉皆巧妙，种种衣服、种种华香而以严身，见者欢喜，情无厌足。如是宝女百千万亿那由他数，皆由菩萨善业所生，随意自在，敬顺无失；尽以布施诸来乞者，而于其中无爱乐心、无顾恋心、无耽著心、无系缚心、无执取心、无贪染心、无分别心、无随逐心、无取相心、无乐欲心。菩萨尔时，观诸善根，为欲令一切众生咸得出离故回向，得佛法喜故回向，于不坚固中而得坚固故回向，得金刚智不可坏心故回向，入佛道场故回向，到于彼岸故回向，得无上菩提心故回向，能以智慧了达诸法故回向，出生一切善根故回向，入三世诸佛家故回向。佛子！菩萨摩诃萨住如是法，生如来家；增长诸佛清净胜因，出生最胜一切智道；深入菩萨广大智业，灭除一切世间垢恼，常能供施功德福田；为诸众生宣说妙法，善巧安立，令其修习诸清净行，常勤摄取一切善根。菩萨尔时，以诸善根如是回向，所谓：『愿一切众生常得无量三昧眷属，菩萨胜定相续不断；愿一切众生常乐见佛，悉入诸佛庄严三昧；愿一切众生成就菩萨不思议定，自在游戏无量神通；愿一切众生入如实定，得不坏心；愿一切众生尽获菩萨甚深三昧，于诸禅定而得自在；愿一切众生得解脱心，成就一切三昧眷属；愿一切众生种种三昧皆得善巧，悉能摄取诸三昧相；愿一切众生得胜智三昧，普能学习诸三昧门；愿一切众生得无碍三昧，入深禅定终不退失；愿一切众生得无著三昧，心恒正受，不取二法。』是为菩萨摩诃萨布施一切内宫眷属时善根回向；为欲令一切众生皆得不坏清净眷属故；为欲令一切众生皆得菩萨眷属故；为欲令一切众生悉得满足佛法故；为欲令一切众生满足一切智力故；为欲令一切众生证于无上智慧故；为欲令一切众生得于随顺眷属故；为欲令一切众生得同志行人共居故；为欲令一切众生具足一切福智故；为欲令一切众生成就清净善根故；为欲令一切众生得善和眷属故；为欲令一切众生成就如来清净法身故；为欲令一切众生成就次第如理辩才，善说诸佛无尽法藏故；为欲令一切众生永舍一切世俗善根，同修出世清净善根故；为欲令一切众生净业圆满，成就一切清净法故；为欲令一切众生一切佛法皆悉现前，以法光明普严净故。　　「佛子！菩萨摩诃萨能以所爱妻子布施，犹如往昔须达拏太子、现庄严王菩萨，及余无量诸菩萨等。菩萨尔时，乘萨婆若心，行一切施，净修菩萨布施之道。其心清净，无有中悔，罄舍所珍，求一切智；令诸众生净深志乐，成菩提行，观菩萨道，念佛菩提，住佛种性。菩萨摩诃萨成办如是布施心已，决定志求如来之身；自观己身，系属一切，不得自在；又以其身普摄众生，犹如宝洲给施一切，未满足者令其满足。菩萨如是护念众生，欲令自身作第一塔，普使一切皆生欢喜；欲于世间生平等心；欲为众生作清凉池；欲与众生一切安乐；欲为众生作大施主；智慧自在，了知菩萨所行之行，而能如是大誓庄严；趣一切智，愿成无上智慧福田；普念众生，常随守护，而能成办自身利益；智慧光明普照于世，常勤忆念菩萨施心，恒乐观察如来境界。佛子！菩萨摩诃萨以无缚无著解脱心布施妻子所集善根，如是回向，所谓：『愿一切众生住佛菩提，起变化身，周遍法界转不退轮；愿一切众生得无著身，愿力周行一切佛刹；愿一切众生舍爱憎心，断贪恚结；愿一切众生为诸佛子，随佛所行；愿一切众生于诸佛所，生自己心，不可沮坏；愿一切众生常为佛子，从法化生；愿一切众生得究竟处，成就如来自在智慧；愿一切众生证佛菩提，永离烦恼；愿一切众生能具演说佛菩提道，常乐修行无上法施；愿一切众生得正定心，不为一切诸缘所坏；愿一切众生坐菩提树，成最正觉，开示无量从法化生诸善男女。』是为菩萨摩诃萨布施妻子善根回向，为令众生皆悉证得无碍解脱无著智故。　　「佛子！菩萨摩诃萨庄严舍宅及诸资具，随有乞求，一切施与，行布施法；于家无著，远离一切居家觉观，厌恶家业、资生之具，不贪不味，心无系著；知家易坏，心恒厌舍，都于其中无所爱乐；但欲出家修菩萨行，以诸佛法而自庄严；一切悉舍，心无中悔，常为诸佛之所赞叹；舍宅、财物，随处所有，悉以惠施，心无恋著；见有乞求，心生喜庆。菩萨尔时，以此善根如是回向，所谓：『愿一切众生舍离妻子，成就出家第一之乐；愿一切众生解脱家缚，入于非家，诸佛法中修行梵行；愿一切众生舍离悭垢，乐一切施，心无退转；愿一切众生永离家法，少欲知足，无所藏积；愿一切众生出世俗家，住如来家；愿一切众生得无碍法，灭除一切障碍之道；愿一切众生离家属爱，虽现居家，心无所著；愿一切众生善能化诱，不离家法，说佛智慧；愿一切众生身现在家，心常随顺佛智而住；愿一切众生在居家地，住于佛地，普令无量无边众生发欢喜心。』是为菩萨摩诃萨布施舍宅时善根回向，为令众生成就菩萨种种行愿神通智故。　　「佛子！菩萨摩诃萨布施种种园林、台榭、游戏快乐庄严之处，作是念言：『我当为一切众生作好园林，我当为一切众生示现法乐，我当施一切众生欢喜之意，我当示一切众生无边喜乐，我当为一切众生开净法门，我当令一切众生发欢喜心，我当令一切众生得佛菩提，我当令一切众生成满大愿，我当于一切众生犹如慈父，我当令一切众生智慧观察，我当施一切众生资生之具，我当于一切众生犹如慈母，生长一切善根大愿。』佛子！菩萨摩诃萨如是修行诸善根时，于恶众生不生疲厌，亦不误起弃舍之心。设满世间一切众生悉不知恩，菩萨于彼，初无嫌恨，不生一念求反报心，但欲灭其无量苦恼；于诸世间，心如虚空，无所染著，普观诸法真实之相；发大誓愿，灭众生苦，永不厌舍大乘志愿；灭一切见，修诸菩萨平等行愿。佛子！菩萨摩诃萨如是观察已，摄诸善根，悉以回向，所谓：『愿一切众生念念滋生无量善法，成就无上园林之心；愿一切众生得不动法，见一切佛皆令欢喜；愿一切众生乐法园苑，得诸佛刹园苑妙乐；愿一切众生得净妙心，常见如来神足园林；愿一切众生得佛戏乐，常善游戏智慧境界；愿一切众生得游戏乐，普诣佛刹道场众会；愿一切众生成就菩萨解脱游戏，尽未来劫，行菩萨行，心无疲倦；愿一切众生见一切佛充满法界，发广大心，住佛园林；愿一切众生悉能遍往一切佛刹，一一刹中供养诸佛；愿一切众生得善欲心，清净庄严一切佛刹。』是为菩萨摩诃萨布施一切园林、台榭善根回向；为令众生见一切佛，游戏一切佛园林故。　　「佛子！菩萨摩诃萨作百千亿那由他无量无数广大施会，一切清净，诸佛印可，终不损恼于一众生；普令众生远离众恶，净三业道，成就智慧；开置无量百千亿那由他阿僧祇清净境界，积集无量百千亿那由他阿僧祇资生妙物，发甚难得菩提之心，行无限施，令诸众生住清净道，初、中、后善，生净信解；随百千亿无量众生心之所乐，悉令欢喜，以大慈悲救护一切，承事供养三世诸佛；为欲成就一切佛种，修行布施，心无中悔，增长信根，成满胜行，念念增进檀波罗蜜。菩萨尔时，以诸善根如是回向，所谓：『愿一切众生发大乘心，悉得成就摩诃衍施；愿一切众生皆悉能行大会施、尽施、善施、最胜施、无上施、最无上施、无等等施、超诸世间施、一切诸佛所称叹施；愿一切众生作第一施主，于诸恶趣勉济众生，皆令得入无碍智道，修平等愿如实善根，得无差别证自境智；愿一切众生安住寂静诸禅定智，入不死道，究竟一切神通智慧，勇猛精进，具足诸地，庄严佛法，到于彼岸，永不退转；愿一切众生设大施会，终不疲厌，给济众生，无有休息，究竟无上一切种智；愿一切众生恒勤种植一切善根，到于无量功德彼岸；愿一切众生常蒙诸佛之所称叹，普为世间作大施主，功德具足，充满法界，遍照十方，施无上乐；愿一切众生设大施会，广集善根，等摄众生，到于彼岸；愿一切众生成最胜施，普令众生住第一乘；愿一切众生为应时施，永离非时，大施究竟；愿一切众生成就善施，到佛丈夫大施彼岸；愿一切众生究竟常行大庄严施，尽以一切诸佛为师，悉皆亲近，兴大供养；愿一切众生住清净施，集等法界无量福德，到于彼岸；愿一切众生于诸世间为大施主，誓度群品，住如来地。』是为菩萨摩诃萨设大施会善根回向，为令众生行无上施、究竟佛施、成就善施、不可坏施、供诸佛施、无恚恨施、救众生施、成一切智施、常见诸佛施、善精进施、成就一切菩萨功德诸佛智慧广大施故。　　「佛子！菩萨摩诃萨布施一切资生之物，心无贪惜，不求果报；于世富乐无所希望，离妄想心，善思惟法；为欲利益一切众生，审观一切诸法实性；随诸众生种种不同，所用所求各各差别，成办无量资生之具，所有严饰悉皆妙好；行无边施，行一切施，尽内外施；行此施时，增志乐力，获大功德，成就心宝；常能守护一切众生，皆令发生殊胜志愿，初未曾有求反报心；所有善根等三世佛，悉以圆满一切种智。佛子！菩萨摩诃萨以此布施所有善根回向众生：『愿一切众生清净调伏；愿一切众生灭除烦恼，严净一切诸佛刹土；愿一切众生以清净心，于一念中周遍法界；愿一切众生智慧充满虚空法界；愿一切众生得一切智，普入三世调伏众生，于一切时常转清净不退法轮；愿一切众生具一切智，善能示现神通方便，饶益众生；愿一切众生悉能悟入诸佛菩提，尽未来劫，于十方界，常说正法，曾无休息，令诸众生普得闻知；愿一切众生于无量劫修菩萨行，悉得圆满；愿一切众生于一切世界若染、若净、若小、若大、若粗、若细、若覆、若仰，或一庄严，或种种庄严所可演说，在世界数诸世界中，修菩萨行靡不周遍；愿一切众生于念念中常作三世一切佛事，教化众生向一切智。』　　「佛子！菩萨摩诃萨随诸众生一切所须，以如是等阿僧祇物而为给施；为令佛法相续不断，大悲普救一切众生；安住大慈，修菩萨行；于佛教诲终无违犯，以巧方便修行众善，不断一切诸佛种性；随求悉与而无患厌，一切悉舍未曾中悔，常勤回向一切智道。时，十方国土种种形类、种种趣生、种种福田，皆来集会，至菩萨所，种种求索。菩萨见已，普皆摄受；心生欢喜，如见善友；大悲哀愍，思满其愿；舍心增长，无有休息，亦不疲厌；随其所求，悉令满足，离贫穷苦。时，诸乞者心大欣庆，转更称传，赞扬其德，美声遐布，悉来归往。菩萨见已，欢喜无量；假使百千亿那由他劫受帝释乐，无数劫受夜摩天乐，无量劫受兜率陀天乐，无边劫受善变化天乐，无等劫受他化自在天乐，不可数劫受梵王乐，不可称劫受转轮王王三千乐，不可思劫受遍净天乐，不可说劫受净居天乐，悉不能及。菩萨摩诃萨见乞者来，欢喜爱乐，欣庆踊跃，信心增长，志乐清净，诸根调顺，信解成满，乃至增进诸佛菩提。佛子！菩萨摩诃萨以此善根，为欲利益一切众生故回向，为欲安乐一切众生故回向，为令一切众生得大义利故回向，为令一切众生悉得清净故回向，为令一切众生悉求菩提故回向，为令一切众生悉得平等故回向，为令一切众生悉得贤善心故回向，为令一切众生悉入摩诃衍故回向，为令一切众生悉得贤善智慧故回向，为令一切众生悉具普贤菩萨行愿满十力乘现成正觉故回向。　　「佛子！菩萨摩诃萨以诸善根如是回向时，身、口、意业皆悉解脱，无著无系，无众生想，无命者想，无补伽罗想，无人想，无童子想，无生者想，无作者想，无受者想，无有想，无无想，无今世、后世想，无死此生彼想，无常想，无无常想，无三有想，无无三有想，非想非非想。如是，非缚回向，非缚解回向；非业回向，非业报回向；非分别回向，非无分别回向；非思回向，非思已回向；非心回向，非无心回向。佛子！菩萨摩诃萨如是回向时，不著内，不著外；不著能缘，不著所缘；不著因，不著果；不著法，不著非法；不著思，不著非思；不著色，不著色生，不著色灭；不著受、想、行、识，不著受、想、行、识生，不著受、想、行、识灭。佛子！菩萨摩诃萨若能于此诸法不著，则不缚色，不缚色生，不缚色灭；不缚受、想、行、识，不缚受、想、行、识生，不缚受、想、行、识灭。若能于此诸法不缚，则亦于诸法不解。何以故？无有少法，若现生、若已生、若当生；无法可取，无法可著。一切诸法自相如是，无有自性，自性相离，非一、非二，非多、非无量，非小、非大，非狭、非广，非深、非浅，非寂静、非戏论，非处、非非处，非法、非非法，非体、非非体，非有、非非有。菩萨如是观察诸法，则为非法；于言语中随世建立，非法为法；不断诸业道，不舍菩萨行，求一切智终无退转；了知一切业缘如梦，音声如响，众生如影，诸法如幻，而亦不坏因缘业力；了知诸业其用广大，解一切法皆无所作，行无作道未尝暂废。　　「佛子！此菩萨摩诃萨住一切智，若处、非处，普皆回向一切智性；于一切处皆悉回向，无有退转。以何义故说名回向？永度世间至于彼岸，故名回向；永出诸蕴至于彼岸，故名回向；度言语道至于彼岸，故名回向；离种种想至于彼岸，故名回向；永断身见至于彼岸，故名回向；永离依处至于彼岸，故名回向；永绝所作至于彼岸，故名回向；永出诸有至于彼岸，故名回向；永舍诸取至于彼岸，故名回向；永出世法至于彼岸，故名回向。佛子！菩萨摩诃萨如是回向时，则为随顺佛住，随顺法住，随顺智住，随顺菩提住，随顺义住，随顺回向住，随顺境界住，随顺行住，随顺真实住，随顺清净住。佛子！菩萨摩诃萨如是回向，则为了达一切诸法，则为承事一切诸佛；无有一佛而不承事，无有一法而不供养；无有一法而可灭坏，无有一法而可乖违；无有一物而可贪著，无有一法而可厌离；不见内外一切诸法，有少灭坏，违因缘道；法力具足，无有休息。　　「佛子！是为菩萨摩诃萨第六随顺坚固一切善根回向。菩萨摩诃萨住此回向时，常为诸佛之所护念，坚固不退，入深法性，修一切智；随顺法义，随顺法性，随顺一切坚固善根，随顺一切圆满大愿；具足随顺坚固之法，一切金刚所不能坏，于诸法中而得自在。」　　尔时，金刚幢菩萨观察十方、观察众会、观察法界已，入于字句甚深之义，修习无量广大之心，以大悲心普覆世间，长去、来、今佛种性心，入于一切诸佛功德，成就诸佛自在力身，观诸众生心之所乐，随其善根所可成熟，依法性身为现色身，承佛神力而说颂言：　　「菩萨现身作国王，于世位中最无等，福德威光胜一切，普为群萌兴利益。　　其心清净无染著，于世自在咸遵敬，弘宣正法以训人，普使众生获安隐。　　现生贵族升王位，常依正教转法轮，禀性仁慈无毒虐，十方敬仰皆从化。　　智慧分别常明了，色相才能皆具足，临驭率土靡不从，摧伏魔军悉令尽。　　坚持净戒无违犯，决志堪忍不动摇，永愿蠲除忿恚心，常乐修行诸佛法。　　饮食香鬘及衣服，车骑床褥座与灯，菩萨悉以给济人，并及所余无量种。　　为利益故而行施，令其开发广大心，于尊胜处及所余，意皆清净生欢喜。　　菩萨一切皆周给，内外所有悉能舍，必使其心永清净，不令暂尔生狭劣。　　或施于头或施眼，或施于手或施足，皮肉骨髓及余物，一切皆舍心无吝。　　菩萨身居大王位，种族豪贵人中尊，开口出舌施群生，其心欢喜无忧恋。　　以彼施舌诸功德，回向一切诸众生，普愿藉此胜因缘，悉得如来广长舌。　　或施妻子及王位，或施其身作僮仆，其心清净常欢喜，如是一切无忧悔。　　随所乐求咸施与，应时给济无疲厌，一切所有皆能散，诸来求者普满足。　　为闻法故施其身，修诸苦行求菩提，复为众生舍一切，求无上智不退转。　　以于佛所闻正法，自舍其身充给侍，为欲普救诸群生，发生无量欢喜心。　　彼见世尊大导师，能以慈心广饶益，是时踊跃生欢喜，听受如来深法味。　　菩萨所有诸善根，悉以回向诸众生，普皆救护无有余，永使解脱常安乐。　　菩萨所有诸眷属，色相端严能辩慧，华鬘衣服及涂香，种种庄严皆具足。　　此诸眷属甚希有，菩萨一切皆能施，专求正觉度群生，如是之心无暂舍。　　菩萨如是谛思惟，备行种种广大业，悉以回向诸含识，而不生于取著心。　　菩萨舍彼大王位，及以国土诸城邑，宫殿楼阁与园林，僮仆侍卫皆无吝。　　彼于无量百千劫，处处周行而施与，因以教导诸群生，悉使超升无上岸。　　无量品类各差别，十方世界来萃止，菩萨见已心欣庆，随其所乏令满足。　　如三世佛所回向，菩萨亦修如是业，调御人尊之所行，悉皆随学到彼岸。　　菩萨观察一切法，谁为能入此法者？云何为入何所入？如是布施心无住。　　菩萨回向善巧智，菩萨回向方便法，菩萨回向真实义，于其法中无所著。　　心不分别一切业，亦不染著于业果，知菩提性从缘起，入深法界无违逆。　　不于身中而有业，亦不依止于心住，智慧了知无业性，以因缘故业不失。　　心不妄取过去法，亦不贪著未来事，不于现在有所住，了达三世悉空寂。　　菩萨已到色彼岸，受想行识亦如是，超出世间生死流，其心谦下常清净。　　谛观五蕴十八界，十二种处及己身，于此一一求菩提，体性毕竟不可得。　　不取诸法常住相，于断灭相亦不著，法性非有亦非无，业理次第终无尽。　　不于诸法有所住，不见众生及菩提，十方国土三世中，毕竟求之无可得。　　若能如是观诸法，则如诸佛之所解，虽求其性不可得，菩萨所行亦不虚。　　菩萨了法从缘有，不违一切所行道，开示解说诸业迹，欲使众生悉清净。　　是为智者所行道，一切如来之所说，随顺思惟入正义，自然觉悟成菩提。　　诸法无生亦无灭，亦复无来无有去，不于此死而生彼，是人解悟诸佛法。　　了达诸法真实性，而于法性无分别，知法无性无分别，此人善入诸佛智。　　法性遍在一切处，一切众生及国土，三世悉在无有余，亦无形相而可得。　　一切诸佛所觉了，悉皆摄取无有余，虽说三世一切法，如是等法悉非有。　　如诸法性遍一切，菩萨回向亦复然，如是回向诸众生，常于世间无退转。」　　　　大方广佛华严经卷第二十八　　　　大方广佛华严经卷第二十九　　　　　于阗国三藏实叉难陀奉　制译　　　　十回向品第二十五之七　　「佛子！云何为菩萨摩诃萨等随顺一切众生回向？　　「佛子！此菩萨摩诃萨随所积集一切善根，所谓：小善根、大善根、广善根、多善根、无量善根、种种善根、微尘数善根、阿僧祇善根、无边际善根、不可思善根、不可量善根、佛境界善根、法境界善根、僧境界善根、善知识境界善根、一切众生境界善根、方便善巧境界善根、修诸善心境界善根、内境界善根、外境界善根、无边助道法境界善根、勤修一切舍善根、立胜志究竟持净戒善根、一切舍无不受堪忍善根、常精进心无退善根、以大方便入无量三昧善根、以智慧善观察善根、知一切众生心行差别善根、集无边功德善根、勤修习菩萨业行善根、普覆育一切世间善根。佛子！菩萨摩诃萨于此善根修行安住，趣入摄受，积集办具，悟解心净；开示发起时，得堪忍心，闭恶趣门；善摄诸根，威仪具足，远离颠倒，正行圆满；堪为一切诸佛法器，能作众生福德良田；为佛所念，长佛善根，住诸佛愿，行诸佛业，心得自在，等三世佛；趣佛道场，入如来力，具佛色相，超诸世间；不乐生天，不贪富乐，不著诸行；一切善根悉以回向，为诸众生功德之藏；住究竟道，普覆一切，于虚妄道中拔出众生，令其安住一切善法，遍诸境界无断无尽；开一切智菩提之门，建立智幢，严净大道；普能示现一切世间，令除垢染，心善调伏，生如来家，净佛种性；功德具足，作大福田，为世所依；安立众生咸令清净，常勤修习一切善根。　　「佛子！菩萨摩诃萨以净志愿菩提心力修诸善根时，作是念言：『此诸善根是菩提心之所积集，是菩提心之所思惟，是菩提心之所发起，是菩提心之所志乐，是菩提心之所增益；皆为怜愍一切众生，皆为趣求一切种智，皆为成就如来十力。』作是念时，善根增进，永不退转。　　「佛子！菩萨摩诃萨复作是念：『愿我以此善根果报，尽未来劫，修菩萨行，悉以惠施一切众生，悉以回向一切众生，普遍无余。愿令阿僧祇世界珍宝充满，阿僧祇世界衣服充满，阿僧祇世界妙香充满，阿僧祇世界庄严具充满，阿僧祇世界无量摩尼宝充满，阿僧祇世界妙华充满，阿僧祇世界上味充满，阿僧祇世界财货充满，阿僧祇世界床座充满──盖以宝帐、敷以妙衣，阿僧祇世界种种庄严宝冠充满。假使一人，尽未来劫，常来求索，以此等物而惠施之，未曾厌倦而有休息。如于一人，于一切众生悉亦如是。』佛子！菩萨摩诃萨如是施时，无虚伪心，无希望心，无名誉心，无中悔心，无热恼心，但发专求一切智道心、一切悉舍心、哀愍众生心、教化成熟心、皆令安住一切智智心。佛子！菩萨摩诃萨以诸善根如是回向，尽未来劫，常行惠施。　　「佛子！菩萨摩诃萨复作是念：『我为一众生故，欲令阿僧祇世界宝象充满，七支具足，性极调顺，上立金幢，金网弥覆，种种妙宝而为庄严，以用布施；愿令阿僧祇世界宝马充满，如龙马王，种种众宝庄严之具而严饰之，持用布施；愿令阿僧祇世界妓女充满，悉能敷奏种种妙音，持用布施；愿令阿僧祇世界男女充满，持用布施；愿令阿僧祇世界己身充满，发菩提心而用布施；愿令阿僧祇世界己头充满，起不放逸心而用布施；愿令阿僧祇世界己眼充满，而用布施；愿令阿僧祇世界己身血肉及以骨髓充满其中，心无顾恋，持用布施；愿令阿僧祇世界自在王位充满其中，持用布施；愿令阿僧祇世界奴仆作使充满其中，持用布施。』菩萨摩诃萨以如是等种种诸物，尽未来劫，安住广大一切施心，施一众生；如一众生，尽众生界一切众生皆如是施。　　「佛子！菩萨摩诃萨于一世界，尽未来劫，修菩萨行，以是等物施一众生，如是给施一切众生，皆令满足；如于一世界，于尽虚空遍法界一切世界中悉亦如是，大悲普覆，终无间息，普加哀愍，随其所须供给供养，不令施行遇缘而息，乃至不于一弹指顷生疲倦心。佛子！菩萨摩诃萨如是施时，生于此心，所谓：无著心、无缚心、解脱心、大力心、甚深心、善摄心、无执心、无寿者心、善调伏心、不散乱心、不妄计心、具种种宝性心、不求果报心、了达一切法心、住大回向心、善决诸义心、令一切众生住无上智心、生大法光明心、入一切智智心。　　「佛子！菩萨摩诃萨以所集善根，于念念中如是回向，所谓：『愿一切众生财宝丰足，无所乏少；愿一切众生成就无尽大功德藏；愿一切众生具足一切安隐快乐；愿一切众生增长菩萨摩诃萨业；愿一切众生成满无量第一胜法；愿一切众生得不退转一切智乘；愿一切众生普见十方一切诸佛；愿一切众生永离世间诸惑尘垢；愿一切众生皆得清净平等之心；愿一切众生离诸难处，得一切智。』　　「佛子！菩萨摩诃萨如是回向时，发欢喜心；为令一切众生得利益安乐故；为令一切众生得平等心故；为令一切众生住能舍心故；为令一切众生住一切施心故；为令一切众生住欢喜施心故；为令一切众生住永离贫穷施心故；为令一切众生住一切财宝施心故；为令一切众生住无数财宝施心故；为令一切众生住普施、无量施、一切施心故；为令一切众生住尽未来劫无断施心故；为令一切众生住一切悉舍无悔无恼施心故；为令一切众生住悉舍一切资生之物施心故；为令一切众生住随顺施心故；为令一切众生住摄取施心故；为令一切众生住广大施心故；为令一切众生住舍无量庄严具供养施心故；为令一切众生住无著施心故；为令一切众生住平等施心故；为令一切众生住如金刚极大力施心故；为令一切众生住如日光明施心故；为令一切众生住摄如来智施心故；为令一切众生善根眷属具足故；为令一切众生善根智慧常现在前故；为令一切众生得不可坏净心圆满故；为令一切众生成就最胜清净善根故；为令一切众生于烦恼睡眠中得觉悟故；为令一切众生灭除一切诸疑惑故；为令一切众生得平等智慧净功德故；为令一切众生功德圆满无能坏者故；为令一切众生具足清净不动三昧故；为令一切众生住不可坏一切智智故；为令一切众生成满菩萨无量清净神通行故；为令一切众生修集无著善根故；为令一切众生念去、来、今一切诸佛心清净故；为令一切众生出生清净胜善根故；为令一切众生灭除一切魔所作业障道法故；为令一切众生具足无碍清净平等功德法故；为令一切众生以广大心常念诸佛无懈废故；为令一切众生常近诸佛勤供养故；为令一切众生广开一切诸善根门，普能圆满白净法故；为令一切众生无量心、广大心、最胜心悉清净故；为令一切众生成就清净等施心故；为令一切众生奉持诸佛尸波罗蜜等清净故；为令一切众生得大堪忍波罗蜜故；为令一切众生住精进波罗蜜常无懈故；为令一切众生住无量定，能起种种神通智故；为令一切众生得知一切法无体性般若波罗蜜故；为令一切众生圆满无边净法界故；为令一切众生成满一切神通清净善根故；为令一切众生住平等行，积集善法悉圆满故；为令一切众生善入一切诸佛境界悉周遍故；为令一切众生身、口、意业普清净故；为令一切众生善业果报普清净故；为令一切众生了达诸法普清净故；为令一切众生了达实义普清净故；为令一切众生修诸胜行普清净故；为令一切众生成就一切菩萨大愿普清净故；为令一切众生证得一切功德智慧普清净故；为令一切众生成就一切同体善根，回向出生一切智乘普圆满故；为令一切众生严净一切诸佛国土普圆满故；为令一切众生见一切佛而无所著普圆满故；为令一切众生具诸相好，功德庄严普圆满故；为令一切众生得六十种音声，发言诚谛，皆可信受，百千种法而以庄严，如来无碍功德妙音悉圆满故；为令一切众生成就十力庄严无碍平等心故；为令一切众生得一切佛无尽法明，一切辩才普圆满故；为令一切众生得无上无畏人中之雄师子吼故；为令一切众生得一切智，转不退转无尽法轮故；为令一切众生了一切法，开示演说普圆满故；为令一切众生以时修习清净善法普圆满故；为令一切众生成就导师无上法宝等清净故；为令一切众生于一庄严、无量庄严、大庄严、诸佛庄严普圆满故；为令一切众生等入三世所有境界悉周遍故；为令一切众生悉能往诣一切佛刹，听受正法无不遍故；为令一切众生智慧利益为世所宗与佛等故；为令一切众生以一切智知一切法普圆满故；为令一切众生行不动业，得无碍果普圆满故；为令一切众生所有诸根咸得神通，能知一切众生根故；为令一切众生得无差别平等智慧，于一相法普清净故；为令一切众生与理无违，一切善根悉具足故；为令一切众生于一切菩萨自在神通悉明达故；为令一切众生得一切佛无尽功德，若福若智悉平等故；为令一切众生发菩提心，解一切法平等一相无遗缺故；为令一切众生了达正法，为世最上福德田故；为令一切众生成就平等清净大悲，为诸施者大力田故；为令一切众生坚固第一无能沮坏故；为令一切众生见必蒙益无能摧伏故；为令一切众生成满最胜平等心故；为令一切众生善能了达一切诸法得大无畏故；为令一切众生放一光明普照十方一切世界故；为令一切众生普修一切菩萨精进行无懈退故；为令一切众生以一行愿普满一切诸行愿故；为令一切众生以一妙音普使闻者皆得解故；为令一切众生悉能具足一切菩萨清净心故；为令一切众生普得值遇诸善知识咸承事故；为令一切众生修菩萨行，调伏众生不休息故；为令一切众生以妙辩才具一切音，随机广演无断尽故；为令一切众生能以一心知一切心，以一切善根等回向故；为令一切众生常乐积集一切善根，安立众生于净智故；为令一切众生得一切智、福德智慧、清净身故；为令一切众生善知一切众生善根，观察回向普成就故；为令一切众生得一切智，成等正觉普圆满故；为令一切众生得具足神通智，于一处出兴，一切诸处皆出兴故；为令一切众生得普庄严智，严净一众会，一切众会皆严净故；为令一切众生于一佛国土普见一切佛国土故；为令一切众生以一切庄严具、不可说庄严具、无量庄严具、无尽庄严具，庄严一切诸佛国土普周遍故；为令一切众生于一切法悉能决了甚深义故；为令一切众生得诸如来最上第一自在神通故；为令一切众生得非一非异一切功德自在神通故；为令一切众生具足一切平等善根，普为诸佛灌其顶故；为令一切众生悉得成满清净智身，于诸有中最尊胜故。　　「佛子！菩萨摩诃萨如是悲愍利益安乐一切众生，咸令清净，远离悭嫉，受胜妙生，具大威德，生大信解，永离嗔恚及诸翳浊。其心清净，质直柔软，无有谄曲、迷惑、愚痴，行出离行，坚固不坏平等之心永无退转，白净法力具足成就，无恼无失，善巧回向；常修正行调伏众生，灭除一切诸不善业，修行苦行一切善根；又劝众生令其修集，普为含识具受众苦，以大智眼观诸善根，知其悉以智慧为性，方便回向一切众生。为令一切众生悉得安住一切清净功德处故；为令一切众生悉能摄受一切善根，知诸功德性及义故；为令一切众生普净一切诸善根故；为令一切众生于福田境界中种诸善法心无悔故；为令一切众生普能摄受一切众生，一一皆令趣一切智故；为令一切众生普摄一切所有善根，一一皆与平等回向而相应故。又以诸善根如是回向，所谓：『愿一切众生究竟安隐，愿一切众生究竟清净，愿一切众生究竟安乐，愿一切众生究竟解脱，愿一切众生究竟平等，愿一切众生究竟了达，愿一切众生究竟安住诸白净法，愿一切众生得无碍眼，愿一切众生善调其心，愿一切众生具足十力调伏众生。』　　「佛子！菩萨摩诃萨如是回向时，不著业，不著报，不著身，不著物，不著刹，不著方，不著众生，不著无众生，不著一切法，不著无一切法。佛子！菩萨摩诃萨如是回向时，以此善根普施世间：『愿一切众生成满佛智，得清净心，智慧明了，内心寂静，外缘不动，增长成就三世佛种。』　　「佛子！菩萨摩诃萨修行如是回向之时，超出一切，无能过者，一切世间所有言辞悉共称赞亦不可尽；普修一切菩萨诸行，悉能往诣一切佛土，普见诸佛无所障碍；又能普见一切世界菩萨所行，以善方便，为诸众生分别诸法甚深句义，得陀罗尼演说妙法，尽未来劫无有断绝；为众生故，念念于不可说不可说世界，犹如影像，普现其身，供养诸佛；念念严净不可说不可说诸佛国土，悉令周遍，修行严净佛刹智慧而无厌足；念念令不可说不可说百千亿那由他众生，清净成就，平等满足；于彼一切诸国土中，勤修一切诸波罗蜜，摄取众生，成就净业；得无碍耳，于不可说不可说诸佛世界，一一如来所转法轮，听闻受持，精勤修习，不生一念舍离之心；住无所得、无依止、无作、无著菩萨神通，于一刹那一弹指顷，分身普诣不可说诸佛世界，与诸菩萨等同一见。　　「佛子！菩萨摩诃萨如是修习菩萨行时，尚能成满无量不可说不可说清净功德，忆念称赞所不能尽，况复得成无上菩提，一切佛刹平等清净，一切众生平等清净，一切身平等清净，一切根平等清净，一切业果平等清净，一切众会道场平等清净，一切圆满行平等清净，一切法方便智平等清净，一切如来诸愿回向平等清净，一切诸佛神通境界平等清净。　　「佛子！菩萨摩诃萨如是回向时，得一切功德清净欢喜法门，无量功德圆满庄严。如是回向时，众生不违一切刹，刹不违一切众生；刹众生不违业，业不违刹众生；思不违心，心不违思；思、心不违境界，境界不违思、心；业不违报，报不违业；业不违业道，业道不违业；法性不违相，法相不违性；法生不违性，法性不违生；刹平等不违众生平等，众生平等不违刹平等；一切众生平等不违一切法平等，一切法平等不违一切众生平等；离欲际平等不违一切众生安住平等，一切众生安住平等不违离欲际平等；过去不违未来，未来不违过去；过去、未来不违现在，现在不违过去、未来；世平等不违佛平等，佛平等不违世平等；菩萨行不违一切智，一切智不违菩萨行。　　「佛子！菩萨摩诃萨如是回向时，得业平等，得报平等，得身平等，得方便平等，得愿平等，得一切众生平等，得一切刹平等，得一切行平等，得一切智平等，得三世诸佛平等；得承事一切诸佛，得供养一切菩萨，得种一切善根，得满一切大愿，得教化一切众生，得了知一切业，得承事供养一切善知识，得入一切清净众会道场，得通达一切正教，得成满一切白法。　　「佛子！是为菩萨摩诃萨第七等随顺一切众生回向。菩萨摩诃萨成就此回向，则能摧灭一切魔怨，拔诸欲刺，得出离乐，住无二性，具大威德，救护众生，为功德王；神足无碍，往一切刹，入寂灭处；具一切身，成菩萨行，于诸行愿心得自在，分别了知一切诸法，悉能遍生一切佛刹；得无碍耳，闻一切刹所有音声；得净慧眼，见一切佛未尝暂舍；于一切境界，成就善根，心无高下；于一切法，得无所得。菩萨摩诃萨以一切善根，等随顺一切众生，如是回向。」　　尔时，金刚幢菩萨承佛神力，普观十方而说颂言：　　「菩萨所作诸功德，微妙广大甚深远，乃至一念而修行，悉能回向无边际。　　菩萨所有资生具，种种丰盈无限亿，香象宝马以驾车，衣服珍财悉殊妙。　　或以头目并手足，或持身肉及骨髓，悉遍十方无量刹，普施一切令充遍。　　无量劫中所修习，一切功德尽回向，为欲救度诸群生，其心毕竟不退转。　　菩萨为度众生故，常修最胜回向业，普令三界得安乐，悉使当成无上果。　　菩萨普兴平等愿，随其所集清净业，悉以回施诸群生，如是大誓终无舍。　　菩萨愿力无限碍，一切世间咸摄受，如是回向诸群生，未曾暂起分别心。　　普愿众生智明了，布施持戒悉清净，精进修行不懈废，如是大誓无休息。　　菩萨回向到彼岸，普开清净妙法门，智慧同于两足尊，分别实义得究竟。　　菩萨言辞已通达，种种智慧亦如是，说法如理无障碍，而于其中心不著。　　常于诸法不作二，亦复不作于不二，于二不二并皆离，知其悉是语言道。　　知诸世间悉平等，莫非心语一切业，众生幻化无有实，所有果报从兹起。　　一切世间之所有，种种果报各不同，莫不皆由业力成，若灭于业彼皆尽。　　菩萨观察诸世间，身口意业悉平等，亦令众生住平等，犹如无等大圣尊。　　菩萨善业悉回向，普令众生色清净，福德方便皆具足，同于无上调御士。　　菩萨利益诸群生，功德大海尽回向，愿使威光特超世，得成勇猛大力身。　　凡所修习诸功德，愿使世间普清净，诸佛清净无伦匹，众生清净亦如是。　　菩萨于义得善巧，能知诸佛最胜法，以众善业等回向，愿令庶品同如来。　　菩萨了知诸法空，一切世间无所有，无有造作及作者，众生业报亦不失。　　诸法寂灭非寂灭，远离此二分别心，知诸分别是世见，入于正位分别尽。　　如是真实诸佛子，从于如来法化生，彼能如是善回向，世间疑惑悉除灭。」　　　　大方广佛华严经卷第二十九　　　　大方广佛华严经卷第三十　　　　　于阗国三藏实叉难陀奉　制译　　　　十回向品第二十五之八　　「佛子！何者是菩萨摩诃萨真如相回向？　　「佛子！此菩萨摩诃萨正念明了，其心坚住，远离迷惑；专意修行，深心不动；成不坏业，趣一切智，终不退转；志求大乘，勇猛无畏；植诸德本，普安世间；生胜善根，修白净法；大悲增长，心宝成就；常念诸佛，护持正法；于菩萨道信乐坚固，成就无量净妙善根，勤修一切功德智慧；为调御师，生众善法，以智方便而为回向。菩萨尔时，慧眼普观，所有善根无量无边。其诸善根修集之时，若求缘、若办具、若治净、若趣入、若专励、若起行、若明达、若精审、若开示，如是一切有种种门、种种境、种种相、种种事、种种分、种种行、种种名字、种种分别、种种出生、种种修习，其中所有一切善根，悉是趣向十力乘心之所建立，皆悉回向一切种智，唯一无二。以诸善根如是回向，所谓：『愿得圆满无碍身业，修菩萨行；愿得清净无碍口业，修菩萨行；愿得成就无碍意业，安住大乘；愿得圆满无障碍心，净修一切诸菩萨行；愿起无量广大施心，周给无边一切众生；愿于诸法心得自在，演大法明，无能障蔽；愿得明达一切智处，发菩提心，普照世间；愿常正念三世诸佛，谛想如来常现在前；愿住圆满增上志乐，远离一切诸魔怨敌；愿得安住佛十力智，普摄众生无有休息；愿得三昧游诸世界，而于世间无所染著；愿住诸世界无有疲厌，教化众生恒不休息；愿起无量思慧方便，成就菩萨不思议道；愿得诸方不迷惑智，悉能分别一切世间；愿得自在神通智力，于一念中悉能严净一切国土；愿得普入诸法自性，见一切世间悉皆清净；愿得生起无差别智，于一刹中入一切刹；愿以一切刹庄严之事显示一切，教化无量无边众生；愿于一佛刹中示无边法界，一切佛刹悉亦如是；愿得自在大神通智，普能往诣一切佛土。』　　「佛子！菩萨摩诃萨以诸善根，愿得庄严一切佛国，愿得周遍一切世界，愿得成就智慧观察。如为己身如是回向，如是而为一切众生，所谓：『愿一切众生永离一切地狱、畜生、阎罗王趣；愿一切众生除灭一切障碍之业；愿一切众生得周普心平等智慧；愿一切众生于怨于亲等心摄受，皆令安乐，智慧清净；愿一切众生智慧圆满，净光普照；愿一切众生思慧成满，了真实义；愿一切众生以净志乐，趣求菩提，获无量智；愿一切众生普能显示安隐住处。』佛子！菩萨摩诃萨恒以善心如是回向，为令一切众生遇清凉云，[雨/注]法雨故；为令一切众生常值福田，胜境界故；为令一切众生皆能善入菩提心藏，自护持故；为令一切众生离诸盖、缠，善安住故；为令一切众生皆获无碍神通智故；为令一切众生得自在身，普示现故；为令一切众生成就最胜一切种智，普兴利益无空过故；为令一切众生普摄群品，令清净故；为令一切众生皆能究竟一切智故；为令一切众生心不动摇，无障碍故。　　「佛子！菩萨摩诃萨见可爱乐国土、园林、草木、华果、名香、上服、珍宝、财物、诸庄严具，或见可乐村邑、聚落，或见帝王威德自在，或见住处离诸諠杂。见是事已，以方便智精勤修习，出生无量胜妙功德，为诸众生勤求善法，心无放逸，广集众善；犹如大海，以无尽善普覆一切，为众善法所依之处，以诸善根方便回向而无分别；开示无量种种善根，智常观察一切众生，心恒忆念善根境界，以等真如平等善根回向众生，无有休息。菩萨尔时，以诸善根如是回向，所谓：『愿一切众生得诸如来可爱乐见，见法真性平等平等，无所取著，圆满清净；愿一切众生见诸如来甚可爱乐，圆满供养；愿一切众生往生一切无诸烦恼、甚可爱乐清净佛刹；愿一切众生得见诸佛可爱乐法；愿一切众生常乐护持一切菩萨可爱乐行；愿一切众生得善知识可爱乐眼，见无所碍；愿一切众生常见一切可爱乐物，无有违逆；愿一切众生证得一切可爱乐法而勤护持；愿一切众生于一切佛可乐法中得净光明；愿一切众生修诸菩萨一切能舍可爱乐心；愿一切众生得无所畏能说一切可爱乐法；愿一切众生得诸菩萨极可爱乐甚深三昧；愿一切众生得诸菩萨甚可爱乐陀罗尼门；愿一切众生得诸菩萨甚可爱乐善观察智；愿一切众生能现菩萨甚可爱乐自在神通；愿一切众生能于诸佛大众会中说可爱乐甚深妙法；愿一切众生能以方便开示演说甚可爱乐差别之句；愿一切众生常能发起甚可爱乐平等大悲；愿一切众生念念发起甚可爱乐大菩提心，常令诸根欢喜悦豫；愿一切众生能入一切甚可爱乐诸如来家；愿一切众生得可爱乐能调伏行，调伏众生无有休息；愿一切众生得诸菩萨甚可爱乐无尽辩才演说诸法；愿一切众生于不可说不可说劫，住于一切可乐世界，教化众生，心无厌倦；愿一切众生以无量方便，普能悟入甚可爱乐诸佛法门；愿一切众生得可爱乐无碍方便，知一切法无有根本；愿一切众生得可爱乐离贪欲际，知一切法毕竟无二，断一切障；愿一切众生得可爱乐离贪欲际，知一切法平等真实；愿一切众生具足成满一切菩萨甚可爱乐无戏论法；愿一切众生得金刚藏精进之心，成可爱乐一切智道；愿一切众生具可爱乐无碍善根，摧伏一切烦恼怨敌；愿一切众生得可爱乐一切智门，普于世间现成正觉。』　　「佛子！菩萨摩诃萨修习如是诸善根时，得智慧明，为善知识之所摄受，如来慧日明照其心，永灭痴冥；勤修正法，入诸智业，善学智地，流布善根，充满法界，以智回向；尽诸菩萨善根源底，以智深入大方便海，成就无量广大善根。　　「佛子！菩萨摩诃萨以此善根如是回向，所谓：『不著世间，不取众生；其心清净，无所依止；正念诸法，离分别见；不舍一切佛自在慧，不违三世一切诸佛正回向门；随顺一切平等正法，不坏如来真实之相，等观三世无众生相；善顺佛道，善说于法，深了其义，入最胜地，悟真实法，智慧圆满，信乐坚固；虽善修正业而知业性空，了一切法皆如幻化，知一切法无有自性；观一切义及种种行，随世言说而无所著；除灭一切执著因缘，知如实理，观诸法性皆悉寂灭，了一切法同一实相，知诸法相不相违背；与诸菩萨而共同止，修行其道，善摄众生，入去、来、今一切菩萨回向之门；于诸佛法心无惊怖，以无量心令诸众生普得清净；于十方世界不起执取我、我所心，于诸世间无所分别；于一切境界不生染著，勤修一切出世间法；于诸世间无取无依，于深妙道正见牢固，离诸妄见，了真实法。譬如真如，遍一切处，无有边际；善根回向亦复如是，遍一切处，无有边际。譬如真如，真实为性；善根回向亦复如是，了一切法真实为性。譬如真如，恒守本性，无有改变；善根回向亦复如是，守其本性，始终不改。譬如真如，以一切法无性为性；善根回向亦复如是，了一切法无性为性。譬如真如，无相为相；善根回向亦复如是，了一切法无相为相。譬如真如，若有得者，终无退转；善根回向亦复如是，若有得者，于诸佛法，永不退转。譬如真如，一切诸佛之所行处；善根回向亦复如是，一切如来所行之处。譬如真如，离境界相而为境界；善根回向亦复如是，离境界相而为三世一切诸佛圆满境界。譬如真如，能有安立；善根回向亦复如是，悉能安立一切众生。譬如真如，性常随顺；善根回向亦复如是，尽未来劫，随顺不断。譬如真如，无能测量；善根回向亦复如是，等虚空界，尽众生心，无能测量。譬如真如，充满一切；善根回向亦复如是，一刹那中普周法界。譬如真如，常住无尽；善根回向亦复如是，究竟无尽。譬如真如，无有比对；善根回向亦复如是，普能圆满一切佛法，无有比对。譬如真如，体性坚固；善根回向亦复如是，体性坚固，非诸惑恼之所能沮。譬如真如，不可破坏；善根回向亦复如是，一切众生不能损坏。譬如真如，照明为体；善根回向亦复如是，以普照明而为其性。譬如真如，无所不在；善根回向亦复如是，于一切处悉无不在。譬如真如，遍一切时；善根回向亦复如是，遍一切时。譬如真如，性常清净；善根回向亦复如是，住于世间而体清净。譬如真如，于法无碍；善根回向亦复如是，周行一切而无所碍。譬如真如，为众法眼；善根回向亦复如是，能为一切众生作眼。譬如真如，性无劳倦；善根回向亦复如是，修行一切菩萨诸行恒无劳倦。譬如真如，体性甚深；善根回向亦复如是，其性甚深。譬如真如，无有一物；善根回向亦复如是，了知其性无有一物。譬如真如，性非出现；善根回向亦复如是，其体微妙，难可得见。譬如真如，离众垢翳；善根回向亦复如是，慧眼清净，离诸痴翳。譬如真如，性无与等；善根回向亦复如是，成就一切诸菩萨行最上无等。譬如真如，体性寂静；善根回向亦复如是，善能随顺寂静之法。譬如真如，无有根本；善根回向亦复如是，能入一切无根本法。譬如真如，体性无边；善根回向亦复如是，净诸众生，其数无边。譬如真如，体性无著；善根回向亦复如是，毕竟远离一切诸著。譬如真如，无有障碍；善根回向亦复如是，除灭一切世间障碍。譬如真如，非世所行；善根回向亦复如是，非诸世间之所能行。譬如真如，体性无住；善根回向亦复如是，一切生死皆非所住。譬如真如，性无所作；善根回向亦复如是，一切所作悉皆舍离。譬如真如，体性安住；善根回向亦复如是，安住真实。譬如真如，与一切法而共相应；善根回向亦复如是，与诸菩萨听闻修习而共相应。譬如真如，一切法中，性常平等；善根回向亦复如是，于诸世间修平等行。譬如真如，不离诸法；善根回向亦复如是，尽未来际不舍世间。譬如真如，一切法中，毕竟无尽；善根回向亦复如是，于诸众生回向无尽。譬如真如，与一切法无有相违；善根回向亦复如是，不违三世一切佛法。譬如真如，普摄诸法；善根回向亦复如是，尽摄一切众生善根。譬如真如，与一切法同其体性；善根回向亦复如是，与三世佛同一体性。譬如真如，与一切法不相舍离；善根回向亦复如是，摄持一切世、出世法。譬如真如，无能映蔽；善根回向亦复如是，一切世间无能映蔽。譬如真如，不可动摇；善根回向亦复如是，一切魔业无能动摇。譬如真如，性无垢浊；善根回向亦复如是，修菩萨行无有垢浊。譬如真如，无有变易；善根回向亦复如是，愍念众生，心无变易。譬如真如，不可穷尽；善根回向亦复如是，非诸世法所能穷尽。譬如真如，性常觉悟；善根回向亦复如是，普能觉悟一切诸法。譬如真如，不可失坏；善根回向亦复如是，于诸众生起胜志愿，永不失坏。譬如真如，能大照明；善根回向亦复如是，以大智光照诸世间。譬如真如，不可言说；善根回向亦复如是，一切言语所不可说。譬如真如，持诸世间；善根回向亦复如是，能持一切菩萨诸行。譬如真如，随世言说；善根回向亦复如是，随顺一切智慧言说。譬如真如，遍一切法；善根回向亦复如是，遍于十方一切佛刹，现大神通，成等正觉。譬如真如，无有分别；善根回向亦复如是，于诸世间，无所分别。譬如真如，遍一切身；善根回向亦复如是，遍十方刹无量身中。譬如真如，体性无生；善根回向亦复如是，方便示生而无所生。譬如真如，无所不在；善根回向亦复如是，十方三世诸佛土中，普现神通而无不在。譬如真如，遍在于夜；善根回向亦复如是，于一切夜，放大光明，施作佛事。譬如真如，遍在于昼；善根回向亦复如是，悉令一切在昼众生，见佛神变，演不退轮，离垢清净，无空过者。譬如真如，遍在半月及以一月；善根回向亦复如是，于诸世间次第时节，得善方便，于一念中知一切时。譬如真如，遍在年岁；善根回向亦复如是，住无量劫明了成熟，一切诸根皆令圆满。譬如真如，遍成坏劫；善根回向亦复如是，住一切劫清净无染，教化众生咸令清净。譬如真如，尽未来际；善根回向亦复如是，尽未来际，修诸菩萨清净妙行，成满大愿无有退转。譬如真如，遍住三世；善根回向亦复如是，令诸众生于一刹那见三世佛，未曾一念而有舍离。譬如真如，遍一切处；善根回向亦复如是，超出三界，周行一切，悉得自在。譬如真如，住有无法；善根回向亦复如是，了达一切有无之法毕竟清净。譬如真如，体性清净；善根回向亦复如是，能以方便集助道法，净治一切诸菩萨行。譬如真如，体性明洁；善根回向亦复如是，令诸菩萨悉得三昧明洁之心。譬如真如，体性无垢；善根回向亦复如是，远离诸垢，满足一切诸清净意。譬如真如，无我、我所；善根回向亦复如是，以无我、我所清净之心，充满十方诸佛国土。譬如真如，体性平等；善根回向亦复如是，获得平等一切智智，照了诸法，离诸痴翳。譬如真如，超诸数量；善根回向亦复如是，与超数量一切智乘大力法藏而同止住，兴遍十方一切世界广大法云。譬如真如，平等安住；善根回向亦复如是，发生一切诸菩萨行，平等住于一切智道。譬如真如，遍住一切诸众生界；善根回向亦复如是，满足无碍一切种智，于众生界悉现在前。譬如真如，无有分别，普住一切音声智中；善根回向亦复如是，具足一切诸言音智，能普示现种种言音，开示众生。譬如真如，永离世间；善根回向亦复如是，普使众生永出世间。譬如真如，体性广大；善根回向亦复如是，悉能受持去、来、今世广大佛法，恒不忘失，勤修一切菩萨诸行。譬如真如，无有间息；善根回向亦复如是，为欲安处一切众生于大智地，于一切劫修菩萨行无有间息。譬如真如，体性宽广，遍一切法；善根回向亦复如是，净念无碍，普摄一切宽广法门。譬如真如，遍摄群品；善根回向亦复如是，证得无量品类之智，修诸菩萨真实妙行。譬如真如，无所取著；善根回向亦复如是，于一切法皆无所取，除灭一切世间取著，普令清净。譬如真如，体性不动；善根回向亦复如是，安住普贤圆满行愿，毕竟不动。譬如真如，是佛境界；善根回向亦复如是，令诸众生满足一切大智境界，灭烦恼境悉令清净。譬如真如，无能制伏；善根回向亦复如是，不为一切众魔事业、外道邪论之所制伏。譬如真如，非是可修，非不可修；善根回向亦复如是，舍离一切妄想取著，于修、不修无所分别。譬如真如，无有退舍；善根回向亦复如是，常见诸佛，发菩提心，大誓庄严，永无退舍。譬如真如，普摄一切世间言音；善根回向亦复如是，能得一切差别言音神通智慧，普发一切种种言辞。譬如真如，于一切法无所希求；善根回向亦复如是，令诸众生乘普贤乘而得出离，于一切法无所贪求。譬如真如，住一切地；善根回向亦复如是，令一切众生舍世间地，住智慧地，以普贤行而自庄严。譬如真如，无有断绝；善根回向亦复如是，于一切法得无所畏，随其类音，处处演说，无有断绝。譬如真如，舍离诸漏；善根回向亦复如是，令一切众生成就法智，了达于法，圆满菩提无漏功德。譬如真如，无有少法而能坏乱，令其少分非是觉悟；善根回向亦复如是，普令开悟一切诸法，其心无量遍周法界。譬如真如，过去非始，未来非末，现在非异；善根回向亦复如是，为一切众生新新恒起菩提心愿，普使清净，永离生死。譬如真如，于三世中无所分别；善根回向亦复如是，现在念念心常觉悟，过去、未来皆悉清净。譬如真如，成就一切诸佛菩萨；善根回向亦复如是，发起一切大愿方便，成就诸佛广大智慧。譬如真如，究竟清净，不与一切诸烦恼俱；善根回向亦复如是，能灭一切众生烦恼，圆满一切清净智慧。』　　「佛子！菩萨摩诃萨如是回向时，得一切佛刹平等，普严净一切世界故；得一切众生平等，普为转无碍法轮故；得一切菩萨平等，普出生一切智愿故；得一切诸佛平等，观察诸佛体无二故；得一切法平等，普知诸法性无易故；得一切世间平等，以方便智善解一切语言道故；得一切菩萨行平等，随种善根尽回向故；得一切时平等，勤修佛事，于一切时无断绝故；得一切业果平等，于世、出世所有善根皆无染著，咸究竟故；得一切佛自在神通平等，随顺世间现佛事故。　　「佛子！是为菩萨摩诃萨第八真如相回向。菩萨摩诃萨住此回向，证得无量清净法门，能为如来大师子吼，自在无畏；以善方便，教化成就无量菩萨，于一切时未曾休息；得佛无量圆满之身，一身充遍一切世界；得佛无量圆满音声，一音开悟一切众生；得佛无量圆满之力，一毛孔中普能容纳一切国土；得佛无量圆满神通，置诸众生于一尘中；得佛无量圆满解脱，于一众生身示现一切诸佛境界，成等正觉；得佛无量圆满三昧，一三昧中普能示现一切三昧；得佛无量圆满辩才，说一句法，穷未来际而不可尽，悉除一切众生疑惑；得佛无量圆满众生，具佛十力，尽众生界示成正觉。佛子！是为菩萨摩诃萨以一切善根顺真如相回向。」　　尔时，金刚幢菩萨承佛威力，普观十方而说颂言：　　「菩萨志乐常安住，正念坚固离痴惑，其心善软恒清凉，积集无边功德行。　　菩萨谦顺无违逆，所有志愿悉清净，已得智慧大光明，善能照了一切业。　　菩萨思惟业广大，种种差别甚希有，决意修行无退转，以此饶益诸群生。　　诸业差别无量种，菩萨一切勤修习，随顺众生不违意，普令心净生欢喜。　　已升调御人尊地，离诸热恼心无碍，于法于义悉善知，为利群生转勤习。　　菩萨所修众善行，无量无数种种别，于彼一切分别知，为利群生故回向。　　以妙智慧恒观察，究竟广大真实理，断诸有处悉无余，如彼真如善回向。　　譬如真如遍一切，如是普摄诸世间，菩萨以此心回向，悉令众生无所著。　　菩萨愿力遍一切，譬如真如无不在，若见不见念悉周，悉以功德而回向。　　夜中随住昼亦住，半月一月亦随住，若年若劫悉住中，真如如是行亦然。　　所有三世及刹土，一切众生与诸法，悉住其中无所住，以如是行而回向。　　譬如真如本自性，菩萨如是发大心，真如所在无不在，以如是行而回向。　　譬如真如本自性，其中未曾有一法，不得自性是真性，以如是业而回向。　　如真如相业亦尔，如真如性业亦尔，如真如性本真实，业亦如是同真如。　　譬如真如无边际，业亦如是无有边，而于其中无缚著，是故此业得清净。　　如是聪慧真佛子，志愿坚固不动摇，以其智力善通达，入于诸佛方便藏。　　觉悟法王真实法，于中无著亦无缚，如是自在心无碍，未曾见有一法起。　　如来法身所作业，一切世间如彼相，说诸法相皆无相，知如是相是知法。　　菩萨住是不思议，于中思议不可尽，入此不可思议处，思与非思皆寂灭。　　如是思惟诸法性，了达一切业差别，所有我执皆除灭，住于功德无能动。　　菩萨一切业果报，悉为无尽智所印，如是无尽自性尽，是故无尽方便灭。　　菩萨观心不在外，亦复不得在于内，知其心性无所有，我法皆离永寂灭。　　彼诸佛子如是知，一切法性常空寂，无有一法能造作，同于诸佛悟无我。　　了知一切诸世间，悉与真如性相等，见是不可思议相，是则能知无相法。　　若能住是甚深法，常乐修行菩萨行，为欲利益诸群生，大誓庄严无退转。　　是则超过于世间，不起生死妄分别，了达其心如幻化，勤修众行度群生。　　菩萨正念观世间，一切皆从业缘得，为欲救度修诸行，普摄三界无遗者。　　了知众生种种异，悉是想行所分别，于此观察悉明了，而不坏于诸法性。　　智者了知诸佛法，以如是行而回向，哀愍一切诸众生，令于实法正思惟。」　　　　大方广佛华严经卷第三十          
