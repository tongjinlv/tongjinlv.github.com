　　　　大方广佛华严经卷第三十六　　　　罽宾国三藏般若奉　诏译　　　　入不思议解脱境界普贤行愿品　　尔时弥勒菩萨复告善财童子。言善男子。譬如有人得无畏药。离五恐怖。何等为五。所谓火不能烧。毒不能中。刀不能伤。水不能漂。烟不能熏。菩萨摩诃萨。亦复如是。得一切智菩提心药。离五怖畏。何等为五。不为一切三毒火烧。五欲毒不中。惑刀不伤。有流不漂。诸觉观烟不能熏害。善男子。譬如有人得解脱药。终无横难。菩萨摩诃萨。亦复如是。得菩提心解脱智药。永离一切生死横难。善男子。譬如有人持摩诃应伽药。随其方所。一切毒蛇。闻此药气。即皆远去。菩萨摩诃萨。亦复如是。持菩提心大应伽药。一切烦恼。诸恶毒蛇。闻其气者。悉皆散灭。善男子。譬如有人持无能胜药。一切怨敌无能胜者。菩萨摩诃萨。亦复如是。持菩提心无能胜药。悉能降伏一切魔军。善男子。譬如有人持毗笈摩药。能令毒箭自然堕落。菩萨摩诃萨。亦复如是。持菩提心毗笈摩药。令贪嗔痴诸邪见箭自然堕落。善男子。譬如有人持善见药。能除一切所有诸病。菩萨摩诃萨。亦复如是。持菩提心善见药王。悉除一切诸烦恼病。善男子。如有药树名珊陀那。有取其皮以涂疮者。疮即除愈平复如故。亦无[病-丙+盘][病-丙+(一/艮)]。然其树皮。随取随生。终不可尽。菩萨摩诃萨。从菩提心生大智树。亦复如是。若有得见而生信者。烦恼业疮悉得销灭。一切智树初无所损。善男子。如有药树名成就根。以其力故。令阎浮提一切树根。枝叶华果。增长成就。菩萨摩诃萨菩提心树亦复如是。以胜威力。能令一切声闻独觉学无学等及诸菩萨。所有善根增长成就。善男子。譬如有药名阿蓝婆。若用涂身。身之与心。咸有堪能。菩萨摩诃萨。得菩提心阿蓝婆药。亦复如是。令其身心有胜堪能增长善法。善男子。譬如有人得念力药。能令其心念力清净。菩萨摩诃萨。亦复如是。得菩提心念力妙药。心无障碍。念力清净。善男子。譬如有药名大莲华。其有服者。住寿一劫。菩萨摩诃萨。服菩提心。大莲华药。亦复如是。于无数劫。寿命自在。修集种种波罗蜜行。善男子。譬如有人执翳形药。一切世间人及非人悉不能见。菩萨摩诃萨。持菩提心翳形妙药。亦复如是。于诸境界种种游行。一切诸魔不能得见。善男子。如海有珠名普集众宝。此珠若在一切众宝常不散失。假使劫火焚烧世间。能令此海减于一滴。无有是处。况至干竭。菩萨摩诃萨菩提心珠。亦复如是。住于菩萨一切智智大愿海中。若常忆持不令退失。能坏菩萨一善根者。终无是处。若退其心。舍一切智。一切善法。即皆散灭。善男子。如有摩尼名普集光明。有以此珠璎珞其身。映蔽一切宝庄严具。所有光明悉皆不现。菩萨摩诃萨菩提心宝。亦复如是。庄严心性。映蔽一切声闻独觉所有心宝。诸庄严具。悉无光彩。善男子。如有珠宝名曰水清。若以此珠置浊水中。以珠威力水即澄清。菩萨摩诃萨菩提心珠。亦复如是。能清一切烦恼垢浊。善男子。譬如有人得住水宝。系其身上。入大海中。自在游行不为水害。菩萨摩诃萨。亦复如是。得菩提心一切智智住水妙宝。入于一切生死海中。游戏自在终不沉溺。善男子。譬如有人得龙宝珠。持入龙宫。游止大海。以珠威力。一切龙蛇及诸水族。悉不能害。菩萨摩诃萨。亦复如是。得菩提心一切智智大龙宝珠。入于欲界痴爱水中。惑业龙蛇不能为害。善男子。譬如帝释著摩尼冠。庄严其顶。映蔽一切诸余天众。菩萨摩诃萨亦复如是。著菩提心一切智智大愿宝冠。系其心顶。超过一切三界众生。善男子。譬如有人得如意珠。除灭一切贫穷之苦。菩萨摩诃萨亦复如是。得菩提心一切智智如意宝珠。出生菩萨善法资具。远离一切邪命怖畏。善男子。譬如有人得日精珠。持向日光而生于火。菩萨摩诃萨。亦复如是。得菩提心一切智性日精宝珠。持向智光。而生智火。善男子。譬如有人得月爱珠。持向月光而生于水。菩萨摩诃萨。亦复如是。得菩提心月精宝珠。持此心珠。鉴回向光。而生一切善根愿水。善男子。譬如龙王首戴如意摩尼宝冠。远离一切怨敌怖畏。菩萨摩诃萨。亦复如是。著菩提心大悲宝冠。远离一切恶道诸难。善男子。如有宝珠名一切世间庄严藏。若有得者。令其所欲悉得充满。而此宝珠用无穷尽。体不损减。菩萨摩诃萨菩提心宝。亦复如是。若有得者。令其所愿悉得圆满。而菩提心用不穷尽。体无损减。善男子。如转轮王有摩尼宝。置于宫中。放大光明。破一切闇。菩萨摩诃萨。亦复如是。以菩提心一切智智大摩尼宝。住于欲界。放大智光。悉破诸趣无明黑闇。善男子。譬如帝青大摩尼宝。若有为此光明所触。即同其色。菩萨摩诃萨发菩提心一切智宝。亦复如是。观察诸法。回向善根。趣一切智。靡不即同一切智智菩提心色。善男子。如琉璃宝于百千岁处不净中。不为臭秽之所染著。最极无垢。性本净故。菩萨摩诃萨发菩提心一切智宝亦复如是。于百千劫。住欲界中。不为欲界过患所染。最极无垢。如法界性。本清净故。善男子。譬如有宝名净光明。悉能映蔽一切宝色。菩萨摩诃萨。发菩提心一切智宝。亦复如是。悉能映蔽一切凡夫有学无学二乘功德。善男子。譬如有宝名为火焰。悉能除灭一切闇冥。菩萨摩诃萨。一切智宝。亦复如是。观行相应。能灭一切无明黑闇。善男子。譬如海中有无价宝。商人采得船载入城。其诸摩尼百千万种光色。价直无与等者。菩萨摩诃萨菩提心宝亦复如是。住于生死大海之中。乘大愿船。深心相续。入解脱城。一切声闻。及辟支佛。所有功德。无能及者。善男子。如有宝珠名自在王。处阎浮洲。去日月轮四万由旬。日月宫中所有庄严。其珠影现。悉皆具足。菩萨摩诃萨发菩提心一切智智清净功德自在王宝亦复如是。住生死中。照法界空。佛智日月。一切功德。清净境界。影像庄严。悉于中现。善男子。如有宝珠名自在王。日月光明所照之处。一切财宝衣服等物。所有价直。悉不能及。菩萨摩诃萨发菩提心自在王宝亦复如是。一切智光所照之处。三世所有。天人二乘。种种善根。漏无漏法。一切功德。皆不能及。善男子。譬如海中有摩尼宝名曰海藏。普现海中诸庄严事。菩萨摩诃萨菩提心宝。亦复如是。普能显现一切智海诸庄严事。善男子。譬如天上阎浮檀金。唯除心王大摩尼宝。余无及者。菩萨摩诃萨发菩提心阎浮檀金亦复如是。除一切智心王大宝。余无及者。善男子。譬如有人善调龙法。于诸龙中而得自在。菩萨摩诃萨。亦复如是。发菩提心。得一切智善调龙法。于诸一切烦恼龙中。而得自在。善男子。譬如勇士。被执铠仗。一切怨敌。无能降伏。菩萨摩诃萨。亦复如是。被执菩提大心铠仗。一切业惑诸恶怨敌。无能摧伏无能屈者。善男子。譬如天上白栴檀香。若烧一铢其香普熏小千世界。三千世界满中珍宝。所有价直。皆不能及。菩萨摩诃萨菩提心香亦复如是。一念功德普熏法界。声闻独觉。一切功德。皆所不及。善男子。如白栴檀。若以涂身。悉能除灭一切热恼。令其身心普得清凉。菩萨摩诃萨菩提心香亦复如是。发一切智。普熏身心。能除一切虚妄分别贪嗔痴等诸惑热恼。令其具足智慧清凉。善男子。如须弥山。众生近者。即同其色。菩萨摩诃萨菩提心山。亦复如是。若有近者。悉得同其一切智色。善男子。譬如波利质多罗树拘鞞陀罗树。其皮香气。阎浮提中。所有诸华。若婆师迦。若瞻博迦。若苏摩那及郁金等。如是诸华。所有香气。皆不能及。菩萨摩诃萨菩提心树。亦复如是。所发大愿功德之香。一切二乘无漏戒定智慧。解脱解脱知见。诸功德香。悉不能及。善男子。譬如波利质多罗树。拘鞞陀罗树。虽未开华。应知即是无量诸华出生之处。菩萨摩诃萨菩提心树。亦复如是。虽未开发一切智华。应知即是无数人天。有漏无漏。众菩提华所生之处。善男子。譬如波利质多罗华。一日熏衣。所出香气。瞻博迦华。婆利师迦华。苏摩那华。虽千岁熏。亦不能及。菩萨摩诃萨菩提心华。亦复如是。一生所熏诸功德香。普彻十方一切佛所。一切二乘无漏功德。百千劫熏。所不能及善男子。如海岛中生椰子树。根茎枝叶。及以华果。一切众生。恒取受用。无时暂歇。菩萨摩诃萨菩提心树。亦复如是。始从发起悲愿之心。乃至成佛。正法住世。常时利益。一切世间。无有间息。善男子。如有药汁名诃樀迦人或得之。以其一两。变千两铜。悉成真金。非千两铜。能变此药。菩萨摩诃萨。亦复如是。以菩提心回向智药。普变一切业惑等法。悉使成于一切智相非业惑等。能变其心。善男子。如微小火。投干草[廿/积]。随所焚烧。其焰转炽。菩萨摩诃萨菩提心火。亦复如是。随其所缘善恶法聚。能令智焰展转增盛。善男子。譬如一灯然百千灯。其本一灯。无减无尽。菩萨摩诃萨菩提心灯。亦复如是。普然三世诸佛智灯。而其心灯无减无尽。善男子。譬如一灯入于闇室。百千年闇悉能破尽。发起光明。普照一切。菩萨摩诃萨菩提心灯。亦复如是。入众生心无明闇室。能灭无量百千万亿不可说劫积集一切诸业烦恼种种障碍。发生一切大智光明。善男子。譬如灯炷。随其大小。而发光明。若益膏油。明终不绝。菩萨摩诃萨菩提心灯。亦复如是。大愿为炷。发智慧光。照明法界。益大悲油。教化众生。庄严国土。施作佛事。现大威德。无有休息。善男子。譬如他化自在天王冠阎浮檀真金天冠。欲界天子诸庄严具。所有光明。无能映夺。一切威力。皆不能及。菩萨摩诃萨。亦复如是。冠菩提心一切智宝大愿天冠。凡夫二乘所有功德。皆不能及。善男子。如师子王哮吼之时。师子儿闻皆增勇健。余兽闻之脂血销耗。即皆窜伏。佛师子王菩提哮吼。一切智声。应知亦尔。诸菩萨闻。养育法身。增长功德。其余一切邪执众生。闻皆退散。如冰销释。善男子。譬如有人以师子筋而为乐弦。其音既奏。余弦悉绝。菩萨摩诃萨。亦复如是。以如来师子波罗蜜身菩提心筋。为法乐弦。其音既奏。一切五欲。及以二乘诸功德弦。悉皆断灭。善男子。譬如有人以牛羊等种种诸乳。假使积集盈于大海。以师子乳一滴投中。直过无碍。能令众乳一时变坏。菩萨摩诃萨。亦复如是。以如来师子菩提心乳。著无始际业烦恼中。直过无碍。悉令坏灭。终不住于二乘解脱。善男子。譬如雪山迦陵频伽鸟。在卵[谷禾+卵]中。有大势力。一切诸鸟。所不能及。菩萨摩诃萨。亦复如是。于生死。[谷禾+卵]发菩提心。所有大悲功德势力。声闻独觉无能及者。善男子。如金翅鸟王子。初始生时。目则明利。飞则劲捷。威势力能超过一切其余众鸟。虽久成长。无能及者。菩萨摩诃萨亦复如是。发菩提心。为诸如来金翅王子。智慧清净。大悲勇猛。具自在力神通威势。一切二乘。虽百千劫久修道行。所不能及。善男子。如有壮夫手执利矛刺坚密甲直过无碍。菩萨摩诃萨。亦复如是。勇猛精进。执菩提心一切智智铦利快矛。刺诸邪见随眠密甲。悉能穿彻。无有障碍。善男子。譬如摩诃那伽大力勇士。若奋威怒。于其额上必生疮。疱疮若未合。阎浮提中。一切人众。无能制伏。菩萨摩诃萨。亦复如是。若起大悲。必定发于菩提之心一切智疮。心未舍来。一切世间。诸魔眷属。惑业恶人。不能为害。善男子。譬如射师有诸弟子。虽未惯习师之。技艺。然其智慧方便善巧。余一切人所不能及。菩萨摩诃萨初始发心。亦复如是。虽未惯习一切智行菩提事业。然其所有愿智解欲。一切世间。凡夫二乘。悉不能及。善男子。如人学射。先安其足。后习其法。及诸剑术。一切武艺。斯为根本。菩萨摩诃萨。亦复如是。欲学如来一切智道。先当安住菩提之心。然后修行一切佛法。善男子。譬如幻师。将作幻事。先当起意。忆持幻法。然后一切悉得成就。菩萨摩诃萨。亦复如是。将起一切诸佛菩萨神通幻事。先当发起大菩提心。然后一切悉得成就。善男子。譬如幻术。无色现色。一切变化。皆能显示。菩萨摩诃萨菩提心相一切智幻。亦复如是。虽无有色不可睹见。然能普于十方法界。示现种种功德庄严。善男子。譬如猫狸。才见于鼠。鼠即入穴。不敢复出。菩萨摩诃萨。发菩提心。亦复如是。暂以慧眼。观诸惑业。皆即窜灭。不复出生。善男子。譬如有人。著阎浮金庄严之具。映蔽一切众宝光明。皆如聚墨。菩萨摩诃萨。亦复如是。著菩提心一切智智金庄严具。映蔽一切凡夫二乘功德庄严。悉无光色。善男子。如好磁石。少分之力。即能吸坏一切坚牢诸铁钩锁。菩萨摩诃萨。亦复如是若起一念菩提之心。悉能坏灭一切邪见贪欲系缚无明钩锁。善男子。如有磁石。随所在处。铁若见之。即皆散灭。无留住者。菩萨摩诃萨。亦复如是。发菩提心。以智观察一切世间诸业烦恼。二乘解脱。若暂见之。即皆散灭。无有住者。善男子。譬如渔人。善入大海。一切水族。无能为害。假使入于摩竭鱼口。亦不为彼之所吞噬。菩萨摩诃萨。亦复如是。发菩提心。入生死海。诸业烦恼。一切水族。不能为害。假使入于声闻独觉实际解脱摩竭口中。亦不为其之所留难。善男子。譬如有人。饮甘露浆。一切诸毒。不能为害。菩萨摩诃萨。亦复如是。饮菩提心一切智智甘露法浆。不堕声闻辟支佛地。以具广大悲愿力故。善男子。譬如有人。得安缮那药。以涂其目。虽能自在游行人间。一切世人。所不能见。菩萨摩诃萨。亦复如是。得菩提心安缮那药。能以愿智方便。随顺入魔境界。自在游行。一切众魔。所不能见。善男子。譬如有人。依附于王。不畏余人。菩萨摩诃萨。亦复如是。依菩提心。住一切智大势力王。不畏世间一切障盖恶趣之难。善男子。譬如有人。住于水中。不畏火焚。菩萨摩诃萨。亦复如是。住菩提心善根水中。不畏一切声闻独觉解脱智火。善男子。譬如有人。依倚猛将。即不怖畏一切怨敌。菩萨摩诃萨。亦复如是。依菩提心勇猛智将。不畏一切恶行怨敌。善男子。如释天王执金刚杵。摧伏一切阿修罗众。菩萨摩诃萨。亦复如是。持菩提心金刚智杵。摧伏一切诸魔外道阿修罗众。善男子。譬如有人得最胜药。服之延龄。长得充健。不羸不瘦。不老不病。菩萨摩诃萨。亦复如是。服菩提心最胜智药。住无数劫生死之中。修菩萨行。心无疲厌。亦无染著。善男子。譬如有人。调和药汁。必当先取好清净水。于一切处平等受用。菩萨摩诃萨。亦复如是。欲修菩萨一切行愿。先当发起菩提之心。能令一切平等受润善男子。譬如有人。欲护其身。先护命根。菩萨摩诃萨。亦复如是。护持一切诸佛正法。应先守护菩提之心。善男子。譬如有人。命根若断。所务皆息。不能利益父母宗亲。菩萨摩诃萨。亦复如是。舍菩提心一切智命。所有功德。皆不成就。不能利益一切众生。善男子。譬如大海。一切毒药。所不能坏。菩萨摩诃萨。亦复如是。发菩提心。一切智海。诸业烦恼。二乘之心。一切众毒。所不能坏。善男子。譬如日轮。星宿光明。不能映蔽。菩萨摩诃萨。亦复如是。菩提心日。大智慧轮。一切二乘。无漏功德。星宿智光。所不能蔽。善男子。譬如王子初始生时。即为一切耆旧大臣之所尊重。以种族真正增上自在故。菩萨摩诃萨。亦复如是。于佛法中。初发菩提一切智心。生如来家。为法王子。即为一切久修梵行声闻缘觉所共尊重。以菩提心大悲种姓增上自在故。善男子。譬如王子。年虽幼稚。一切大臣。皆悉敬礼。然此王子。于彼大臣。心虽敬重。不应礼拜。以种姓殊胜故。菩萨摩诃萨。亦复如是。虽初发心修菩萨行。二乘耆旧。久修梵行见此菩萨。皆应敬礼以得法殊胜故。善男子。譬如王子。虽于一切臣佐之中。未得自在。辅相大臣。无能与等。以其生处极尊胜故。菩萨摩诃萨。亦复如是。虽于一切业烦恼中。未得自在。然其已发大菩提心。诸阿罗汉。及辟支佛。无能与等。以具如来圣种姓故。善男子。譬如清净摩尼宝珠。眼有翳故。见为不净。菩萨摩诃萨。亦复如是。大菩提心。本性清净。一切众生。无智翳眼。以不信故。谓为不净。善男子。譬如有药为咒所持。若有众生见闻同住。一切诸病。皆得销灭。菩萨摩诃萨。菩提心药。亦复如是一切善根。智慧方便。皆为愿智共所摄持。若有众生。见闻同住。随顺忆念。诸烦恼病。悉得除灭。善男子。譬如有人。常服甘露。其身毕竟。不变不坏。菩萨摩诃萨。亦复如是。若常忆持菩提心露。令愿智身毕竟不坏。善男子。譬如有人。被鹅羽衣。一切泥水。不能染著。菩萨摩诃萨。亦复如是。净菩提心白鹅羽衣。一切生死。诸业烦恼。不能染著。善男子。譬如桴筏。以绳贯穿。连缀竹木。不令分散。于河流中。游行自在。菩萨摩诃萨。亦复如是。以菩提心大愿智绳。摄持诸行。不令分散。法驶流中。游行自在。随顺趣入一切智海。善男子。譬如木人。若无机关。身即离散。虽具支分。不能运动。菩萨摩诃萨。亦复如是。舍菩提心。行即分散。不能成就一切佛法。善男子。如转轮王有沉香宝名曰象藏。若烧此香。王四种兵悉腾虚空。菩萨摩诃萨菩提心香。亦复如是。若发此心。即令菩萨一切善根。永出三界。行如来智。普遍无尽虚空法界。善男子。譬如金刚唯从金刚及金处生。非余宝处之所能生。菩萨摩诃萨菩提心金刚。亦复如是。唯从大悲救护众生金刚处生。及能观察一切智境金处而生。非余众生善根处生。善男子。譬如有树名曰无根。所依住处。竟不可得。而其一切枝叶华果。悉皆繁茂。菩萨摩诃萨菩提心树。亦复如是。一切智性。无有所依。而能生长福德智慧神通大愿枝叶华果。饶益世间。普覆一切。善男子。如金刚宝。非诸劣恶及[斯/瓦]破器所能容持。唯除金银全具宝器。菩萨摩诃萨发菩提心金刚智宝。亦复如是。非余下劣薄福众生悭嫉破戒嗔恨懒惰妄念无智诸恶器中所能容持。亦非退失殊胜志愿散乱恶觉众生器中。所能容持。唯除菩萨深心宝器。善男子。譬如金刚。能钻众宝。菩萨摩诃萨菩提心金刚。亦复如是。悉能穿彻一切法宝。善男子。譬如金刚能坏一切坚固宝山。菩萨摩诃萨菩提心金刚。亦复如是。悉能摧坏诸邪见山。善男子。譬如金刚。虽破不全。犹胜众宝金庄严具。菩萨摩诃萨。亦复如是。发菩提心一切智宝。虽复志劣少有亏损。犹胜一切二乘功德。善男子。譬如金刚。虽有损缺。犹能除灭一切贫苦。菩萨摩诃萨。亦复如是。发菩提心一切智宝。虽诸戒行多有损缺。终能舍离一切生死。善男子。譬如金刚。乃至少分。悉能破坏一切诸物。菩萨摩诃萨。亦复如是。发菩提心。乃至一念。即破一切无知诸惑。善男子。譬如金刚。非诸凡下之所能得。菩萨摩诃萨菩提心金刚一切智宝。亦复如是。非诸劣意凡夫二乘之所能得。善男子。譬如金刚。不识宝人。不知其能。不得受用。菩萨摩诃萨菩提心金刚。亦复如是。钝根无智。下劣凡夫。不了其能。不得其用。善男子。譬如金刚无能销灭。菩萨摩诃萨菩提心金刚。亦复如是。一切诸法。无能销灭。善男子。如金刚杵。诸大力士。皆不能持。唯除有大那罗延力。菩萨摩诃萨菩提心杵。亦复如是。一切二乘。虽有大力。皆不能持。唯除菩萨广大因缘坚固善力。善男子。譬如金刚一切诸物无能坏者。而能普坏一切诸物。无有障碍。然其体性。亦不损减。菩萨摩诃萨菩提之心。亦复如是。普于三世无数劫中。教化众生。修行苦行。一切世间。声闻独觉所不能及。咸能作之。然一切智。大心金刚。毕竟坚固。无有损减。不生疲厌。亦无障碍。善男子。譬如金刚非余地分之所能持。唯除坚厚金刚之际。菩萨摩诃萨菩提之心。亦复如是。声闻独觉。所有行愿。皆不能持。唯除趣向萨婆若道诸大菩萨坚固智力。善男子。如金刚器无有瑕隙。用盛于水。永不渗漏而令散失。菩萨摩诃萨大菩提心金刚宝器。亦复如是。体性无漏。坚固回向。盛善根水。永不散失。善男子。如金刚轮。能持大地。不令散坏。亦不陷没。菩萨摩诃萨菩提之心。亦复如是。能持菩萨一切行愿。不令坠没入于三界。善男子。譬如金刚。久处水中不烂不坏。菩萨摩诃萨菩提之心。亦复如是。于一切劫。久处生死业烦恼中。不烂不坏。善男子。譬如金刚。一切大火不能烧然。不能令热。菩萨摩诃萨菩提之心。亦复如是。一切生死。诸烦恼火。不能烧然。不能令热。善男子。譬如此界一切诸佛。将成正觉。降伏四魔。证一切智。坐道场时。唯三千界金刚地际。金刚座上之所能持。非是余座所能成就。菩萨摩诃萨菩提心座。亦复如是。能持菩萨一切行愿。诸波罗蜜圆满诸忍。深入诸地。具足善根。种种回向。蒙佛授记。修集增长诸菩萨道。亲近供养一切如来。承顺受持大法云雨。速疾增长坚固大悲。及能成辨一切愿智。乃至究竟阿耨多罗三藐三菩提。唯金刚智之所能持。非余善根所能成就。善男子。如转轮王。游四天下。七宝之中。轮宝先导。菩萨摩诃萨。亦复如是。为法轮王。利益一切菩提心宝。最为先导。善男子。譬如世间灭除怨敌。诸器仗中弓箭最胜。菩萨摩诃萨。亦复如是。于诸一切助道具中。菩提之心。最为第一。悉能灭除一切烦恼生死怨故。善男子。譬如一切水生华中。优钵罗华。而为最胜。陆生华中。瞻博迦华。而为最胜。菩萨摩诃萨菩提之心。亦复如是。一切智体。优钵罗华。大慈悲心。瞻博迦华。最为第一。能灭众生业烦恼故。善男子。如诸乘中船为第一。以行速疾。令身安乐。能达大海。到于彼岸。菩萨摩诃萨。亦复如是。于彼一切二乘之中。大菩提心而为第一。以能速疾运度众生。令其安乐达彼岸故。善男子。譬如世间一切水中雨水第一。菩萨摩诃萨。亦复如是。于诸一切三昧水中。菩提之心。而为第一。能生一切禅定解脱甘露味故。善男子。譬如盐中先陀婆盐而为第一。能除诸病。及能明眼。菩萨摩诃萨。亦复如是。于其八万四千法中。菩提之心。而为最胜。以能除灭一切众生惑业重病。生智明故。善男子。譬如乳中牛乳第一。能除诸病令人增寿。菩萨摩诃萨菩提之心。亦复如是。于诸正法甘露味中。而为最胜。能除众生诸烦恼病。及令菩萨慧命增故。善男子。此菩提心。成就如是无量无边乃至不可说不可说具足圆满殊胜功德。若有众生。发阿耨多罗三藐三菩提心。则获如是具足圆满胜功德法。善男子。汝获善利。具善名称。汝今能发阿耨多罗三藐三菩提心。求菩萨行已。得如是难行难集大功德故　　　　大方广佛华严经卷第三十六　　　　大方广佛华严经卷第三十七　　　　罽宾国三藏般若奉　　诏译　　　　入不思议解脱境界普贤行愿品　　尔时弥勒菩萨。告善财童子言。善男子。如汝所问。菩萨云何。学菩萨行。修菩萨道。善男子。汝可入此毗卢遮那庄严藏大楼阁中。周遍观察。则能了知一切菩萨学菩萨行学已能行圆满成就无量功德　　尔时善财童子。恭敬右绕弥勒菩萨摩诃萨已。而白之言。唯愿大圣。开楼阁门。令我得入。时弥勒菩萨。前诣毗卢遮那庄严藏楼阁。即以右手弹指出声。其门即开。命善财入。善财心喜。入已还闭。见其楼阁广博无量。同于虚空。阿僧祇宝以为其地。阿僧祇宫殿。阿僧祇门闼。阿僧祇窗牖。阿僧祇阶陛。阿僧祇栏楯。阿僧祇道路。皆七宝成。阿僧祇幡。阿僧祇幢。阿僧祇盖。周回间列。阿僧祇众宝璎珞。阿僧祇白真珠璎珞。阿僧祇赤真珠璎珞。阿僧祇师子珠璎珞。处处垂下。阿僧祇半月。阿僧祇满月。阿僧祇缯带。以为严饰。阿僧祇师子幢网。阿僧祇摩尼网。阿僧祇妙金网。阿僧祇金线网。间错庄严。罗覆其上。阿僧祇宝铎。阿僧祇宝铃。风动流音。其声可爱。散阿僧祇天诸杂华。悬阿僧祇天宝鬘带。严阿僧祇众宝香炉。雨阿僧祇细妙金屑。悬阿僧祇宝镜。然阿僧祇宝灯。布阿僧祇宝衣。列阿僧祇宝帐。持阿僧祇宝竿。设阿僧祇宝座。阿僧祇宝缯。以敷座上。阿僧祇宝阎浮檀金童女像。阿僧祇杂宝诸形像阿僧祇妙宝菩萨像。处处充遍。威德庄严。阿僧祇众鸟。出和雅音。令人爱乐。阿僧祇宝优钵罗华。阿僧祇宝波头摩华。阿僧祇宝拘物头华。阿僧祇宝芬陀利华。以为庄严。阿僧祇宝树。次第行列。阿僧祇宝芭蕉树。微妙庄严。阿僧祇宝经行路。金绳界道。阿僧祇宝池。香水盈满。阿僧祇宝桥飞梁云构。阿僧祇宝地。妙砌交映。阿僧祇摩尼宝。放大光明。阿僧祇众妙音声。赞大功德。有如是等无量阿僧祇诸庄严具。以为庄严。善财。又见楼阁之中。具有无量百千楼阁一一楼阁。种种庄严。悉如上说。广博严丽。皆同虚空。显现分明。犹如形影。互相映彻。无有障碍。不相杂乱。善财童子。于一处中。见一切处。一切诸处。亦如是见。如是一切。尽无有余。一一物中见皆如是　　尔时善财童子。见毗卢遮那庄严藏楼阁之中。如是种种不可思议自在境界。生大爱敬。踊跃无量。身心柔软。欢喜润泽。离一切想。除一切障。灭一切惑。所见不忘。所闻能忆。所思不乱。入于无碍解脱法门。以无碍意。普运其心。一切供养。以无碍眼。普见一切微细境界。以无碍身。遍于一切恭敬作礼。以弥勒菩萨威神力故。自见其身。遍在一切诸楼阁中。具见种种不可思议自在境界。所谓或见弥勒菩萨初发无上菩提心时。如是名字。如是种族。如是善友之所开悟。令其种植如是善根。住如是寿。在如是劫。值如是佛。处于如是庄严刹土。修如是行。发如是愿。彼诸如来。如是众会。如是寿量经尔许时。亲近供养。悉皆明见。或见弥勒。最初证得慈心三昧。从是已来。号为慈氏。或见弥勒。修习一切难行妙行。成满一切诸波罗蜜。或见得忍。或见住地。或见庄严种种佛刹。或见受持一切佛教。为大法师。得无生忍。或见在于某时某处某如来所。受于无上菩提之记。或时见作转轮圣王。普令众生住十善道。或为护世。利乐众生。或为释天。诃责五欲。或为夜摩天王。为彼诸天。赞不放逸。或为兜率天王。称叹菩萨补处功德。或为化乐天王。为现菩萨变化庄严。或为他化自在天王。为说诸佛自在之法。或作魔王。说一切法皆悉无常。或为梵王。说诸禅定无量喜乐。或为阿修罗王。为其众会。说断一切憍慢醉傲。入大智海。了法如幻。或复见处阎魔罗海。放大光明。救地狱苦。或见在于饿鬼之处。施诸饮食。济彼饥渴。或见在于畜生之道。种种方便。调伏众生。或复见为护世天王众会说法。或复见为忉利天王众会说法。或复见为夜摩天王众会说法。或复见为兜率天王众会说法。或复见为化乐天王众会说法。或复见为他化自在天王众会说法。或复见为一切魔王众会说法。或复见为大梵天王众会说法。或复见为诸大龙王众会说法。或复见为夜叉罗刹王众会说法。或复见为乾闼婆紧那罗王众会说法。或复见为阿修罗陀那婆王众会说法。或复见为迦楼罗摩睺罗伽王众会说法。或复见为其余一切人非人等众会说法。或复见为一切声闻众会说法。或复见为一切独觉众会说法。或复见为初发心菩萨而演说法。或复见为修行回向乃至得忍住不退转诸菩萨众而演说法。或复见为一生所系已受灌顶诸菩萨众而演说法。或见赞说菩萨初地乃至十地所有一切最胜功德。或见赞说满足一切诸波罗蜜。或见赞说入诸忍门。或见赞说诸大三昧门。或见赞说甚深解脱门。或见赞说诸禅三昧神通境界。或见赞说诸菩萨行方便善巧。或见赞说种种出生诸大誓愿。或见与诸同行菩萨赞说世间资生工巧。于一切处。谈议种种最胜方便。调伏成熟一切众生。或见弥勒。与诸一生补处菩萨。赞说一切佛灌顶门。或见弥勒。修行精进。于百千年。身心无倦。或见弥勒。经行读诵。书写经卷。未尝休息。或见弥勒。种种方便。为众说法。或见弥勒。入诸禅定四无量心。或入遍处及诸解脱。或入三昧。以方便力。现诸神变。或见一切诸菩萨众。皆入种种变化三昧。各于其身一一毛孔。出于一切变化身云。或见出现天众身云。或见出现龙众身云。或见出现夜叉罗刹乾闼婆阿修罗迦楼罗紧那罗摩睺罗伽释梵护世转轮圣王身云。或见出现小王王子大臣官属长者居士身云。或见出现声闻独觉菩萨身云。或见出现一切如来威德身云。或见出现一切众生变化身云。或见出现一切妙音。赞诸菩萨种种法门。所谓。或见赞说发菩提心功德门。或见赞说施波罗蜜净戒安忍精进定慧方便愿力智波罗蜜功德门。或见赞说诸摄诸禅。诸无量心。及诸三昧三摩钵底。诸通诸明。总持辩才。诸谛诸智。止观解脱。诸缘诸依功德门。或见赞说念处正勤。神足根力。七菩提分。八圣道分。诸声闻乘。诸独觉乘。诸菩萨乘。诸地诸忍。诸行诸愿。如是一切。诸功德门。或复于中。见诸如来种种集会大众围绕。又亦见彼一切如来。生处种姓。身形寿命。刹劫名号。道场众会。说法利益。教住久近。种种不同。悉皆明见　　尔时善财童子。又复于彼毗卢遮那庄严藏内诸楼阁中。见一楼阁高广殊丽。总摄诸阁。一切庄严。胜妙于前。最上无比。于中悉见三千大千世界。百亿四天下。百亿阎浮提。百亿兜率陀天。一一皆有弥勒菩萨。莲华藏中。降神诞生。释梵天王。捧持顶戴。游行七步。观察十方。大师子吼。现为童子。居处宫殿。游戏园苑。为一切智。逾城出家。现诸苦行。示受乳糜。往诣道场。降伏诸魔。成等正觉。观菩提树。梵王劝请。转正法轮。升天宫殿。而演说法。劫数寿量。众会庄严。所净佛刹。所修行愿。所现威德。所起方便。教化成熟一切众生。分布舍利。住持遗教。皆悉不同。尔时善财。自见其身。在彼一切诸如来所。承事供养。亦见于彼一切众会大道场中。所有佛事。忆持不忘。加持力故。通达无碍。精进勤求。安住智地。复闻一切诸楼阁内宝网铃铎。及诸乐器。皆悉演畅不可思议微妙法音。说种种法。所谓。或说菩萨发菩提心。或说修行波罗蜜行。或说诸愿。或说诸地。或说神通心自在行。或说恭敬供养如来。或说庄严诸佛刹土。或说诸佛说法差别。如上所说。一切佛法。悉闻其音。敷畅辨了。又闻某处某世界中。有某菩萨。闻某法门。某善知识之所劝导。发菩提心。令修妙行。于某劫某刹某如来所某众会中。闻某如来如是功德。发如是心。起如是愿。种于如是广大善根。经若干劫。修菩萨行。于尔许时。当得成佛。如是名号。如是寿量。如是国土。一切功德具足庄严。满如是愿。能以如是最胜方便。教化调伏如是众生。如是声闻菩萨众会。佛涅槃后。正法住世。经尔许劫。利益如是无量众生。或闻某处。某世界中。有某菩萨。广修布施波罗蜜行。难舍能舍。如是净戒。忍辱精进。禅定智慧。修习如是诸波罗蜜。或闻某处。某世界中。有某菩萨。为求法故。弃舍王位及诸珍宝妻子眷属头目手足一切身分。皆无所吝。或闻某处。某世界中。有某菩萨。守护如来所说正法。为大法师。广行法施。高建法幢。吹大法螺。击大法鼓。雨大法雨。造佛塔庙。作佛形像。种种庄严。一一殊丽。施诸众生一切乐具。或闻某处。某世界中。有某如来。于某劫中。成正等觉。如是国土。如是众会。如是寿量。说如是法。满如是愿。教化如是无量众生。现前觉悟无上菩提。善财童子。闻如是等不可思议微妙法音。身心欢喜。柔软悦泽。即得无量诸总持门。即得无量诸辩才门。诸禅诸忍。诸大行愿。诸波罗蜜。诸通诸明。及诸解脱。诸三昧门。又见一切诸宝镜中。出生无量种种形像。所谓。或见诸佛众会道场。或见菩萨众会道场。或见声闻众会道场。或见独觉众会道场。或见清净世界。或见不净世界。或见净不净世界。或见不净净世界。或见有佛世界。或见无佛世界。或见小世界。或见中世界。或见大世界。或见微细世界。或见广大世界。或见因陀罗网世界。或见覆世界。或见仰世界。或见侧世界。或见平坦世界。或见地狱畜生饿鬼所住世界。或见天人充满世界。于如是等诸世界中。见有无数大菩萨众。或行或坐。作诸事业。或见修禅。或习智慧。或起大悲。怜愍众生。或造诸论。利益世间。或教弟子。或自受持。或书或诵。或问或答。三时忏悔。回向发愿。又见一切诸宝柱中。放摩尼王大光明网。或青或黄。或赤或白。或玻璃色。或水精色。或帝青色。或虹霓色。或阎浮檀妙真金色。或作一切诸光明色。又复见彼阎浮檀金诸童女像。及众宝像。或执华云。或执衣云。或执幢幡。或执鬘盖。或持种种涂香末香。或持上妙摩尼宝网。或垂金锁。或挂璎珞。或举其臂。捧庄严具。或低其首。垂摩尼冠。曲躬瞻仰。目不暂舍。合掌而住。又见于彼真珠璎珞。常出香水。具八功德。流注无穷。琉璃璎珞。百千光明。同时照耀。幢幡网盖。如是等物一切皆以摩尼王藏。众宝庄严。令人乐见。又复见彼种种华池。优钵罗华。波头摩华。拘物头华。芬陀利华。各各生于无量诸华。或大一手。或长一肘。或复纵广量如车轮。一一华中。皆悉示现种种色像。以为严饰。所谓男色像。女色像。童男色像。童女色像。释梵护世。天龙夜叉。乾闼婆。阿修罗。迦楼罗。紧那罗。摩睺罗伽。声闻独觉。及诸菩萨。如是一切众妙色像。皆悉合掌。曲躬礼敬。亦见如来。结跏趺坐。三十二相。庄严其身。又复见彼净琉璃地。一一步间。现不思议种种色像。所谓世界色像。菩萨色像。如来色像。及诸楼阁庄严色像。又于宝树。枝叶华果。一一事中。悉见种种半身色像。所谓佛半身色像。菩萨半身色像。天龙。夜叉。乾闼婆。阿修罗。迦楼罗。紧那罗。摩睺罗伽。释梵护世。转轮圣王。小王王子。大臣官长。长者居士。童男童女。及以四众半身色像。其诸色像。或执华鬘。或执璎珞。或执一切诸庄严具。或有曲躬合掌礼敬。一心瞻仰目不暂舍。或有赞叹。或入三昧。其身悉以相好庄严。普放种种诸色光明。所谓。金色光明。银色光明。珊瑚色光明。兜沙罗金色光明。帝青色光明。毗卢遮那摩尼王宝色光明。一切众宝色光明。薝卜迦华光明。从于自身三十二相。出如是等一切光明。又见于彼一切楼阁半月像中。出阿僧祇日月星宿种种光明。普照十方。又见一切诸妙楼阁。种种宫殿。众宝垣墙。周回四壁。种种宝色。一一步内。一切众宝。以为庄严。一一宝中。皆现弥勒曩劫修行菩萨道时。或施头目。或施手足唇舌牙齿耳鼻血肉皮肤骨髓。乃至爪发。如是一切。悉皆能舍。妻妾男女。奴婢仆使。妓侍采女。一切眷属。城邑聚落。宫殿园林。或阎浮提。或四天下。种种富乐。尊贵自在。大小王位。或诸资具。随时饮食。上妙床敷。憩息之处。或妙宝器。或驷马车。随其所须。尽皆施与。处牢狱中。种种困厄。令得出离。身被系缚。临刑戮者。使其解脱。诸有疾病所婴。缠者。为其救疗。惠以医药。令得除差。入邪径者。示其正道。或为船师。令度大海。使诸众生不失津济。或为马王。救诸众生。令离一切罗刹恶难。或为种种大智仙人。善说诸论。利益众生。或为轮王。劝修十善。或为医王。善疗众病。或孝顺父母。恭敬供养。或亲近善友。随顺听闻。或作声闻。或作独觉。或作菩萨。或作如来。教化调伏一切众生。或示种种最胜生处。成熟生处所有众生。或为法师。奉行如来所有言教。种种威仪。受持读诵。微细观察。如理思惟。立佛支提。作佛形像。一一珍饰。种种庄严。若自供养。若劝于他。涂香散华。灯油鬘盖。种种敷设。恭敬礼拜。如是等事。相续不绝。或见坐于师子之座。广演说法。劝诸众生。安住十善。一心归向佛法僧宝。受持五戒及八斋戒。出家听法。受持读诵。正念作意。如理修行。乃至见于弥勒菩萨。坐师子座。讲宣法要。开示一切诸佛菩提。又见弥勒。经百千亿那由他阿僧祇劫。修行诸度。一切色像。又见弥勒。曾所承事。诸善知识。悉以一切功德庄严。亦见自身。在彼一一善知识所。亲近供养。受行其教。乃至住于灌顶之地。时诸知识。皆以软语。告善财言。善来童子。汝今观此菩萨所有不思议事。莫生疲厌。　　尔时善财童子。得不忘失正念力故。得见十方清净眼故。得善观察无碍智故。得诸菩萨自在智故。得诸菩萨已入智地广大解故。于诸楼阁一一物中。悉见如是。及余无量不可思议自在境界诸庄严事。譬如有人。于睡梦中。见种种物。所谓一切城邑聚落。宫殿园苑。山林河池。衣服饮食。乃至一切资生之具。或见一切可爱歌赞鼓乐集会种种游戏。或见自身父母兄弟内外亲属。或见大海须弥山王。乃至一切诸天宫殿阎浮提等四天下事。或见其身形量广大百千由旬。房舍衣服种种功德。一切庄严。悉皆相称。谓于昼日。经无量时。不眠不寝。受诸安乐。悉皆具足一切自在。从睡觉已。乃知是梦。远离一切安乐等想。亦无时节长短之相。而能明记所见之事。一切随顺。曾无忘失。善财童子。亦复如是。以弥勒菩萨威神之力所加持故。知三界法皆如梦故。灭诸众生狭劣想故。得无障碍广大解故。住诸菩萨胜境界故。入不思议方便智故。能见如是诸大菩萨一切庄严自在境界。随顺解知。微细观察。譬如有人。将欲命终。见随其业所受报相。行恶业者。见于地狱畜生饿鬼所有一切众苦境界。或见狱卒手持兵仗。或嗔或骂。囚执将去。亦闻地狱一切众生所有号叫悲叹之声。或见灰河。或见镬汤。或见刀山。或见剑树。或见猛火焰炽洞然。或见扬波沸水腾注。种种逼迫。受诸苦恼。行善业者。即见一切诸天宫殿。无量天众。天诸采女。种种衣服。具足庄严。宫殿园林。华池河水。及诸宝山。宝劫波树。随意受用。尽皆妙好。身虽未死。而由业力。见如是事。善财童子。亦复如是。以菩萨业不思议力。得见一切庄严境界。譬如有人为鬼所持。见种种事色相眷属。随其所问悉皆能答。善财童子。亦复如是。菩萨智慧之所持故。见彼一切诸庄严事。若有问者。靡不能答。譬如有人为龙所持。自谓是龙。入于龙宫。见龙眷属。于少时间。自谓已经日月年载。善财童子。亦复如是。以住菩萨智慧想故。弥勒菩萨自在威力所加持故。于少时间。谓经无量百千万亿那由他劫。譬如梵宫。名一切众生胜庄严藏。于中悉见三千大千世界所有诸物差别影像。不相杂乱善财童子。亦复如是。于楼观中。普见一切庄严境界。种种差别。互相涉入。各各差别。不相杂乱。譬如比丘。入遍处定。若行若住。若坐若卧。随所入定。境界现前。善财童子。亦复如是。入于楼观一切庄严所见境界。甚深随顺。悉皆明了。譬如有人。于虚空中。见乾闼婆城。具足庄严。悉分别知。无有障碍。善财童子。亦复如是。见彼一切庄严境界。甚深随顺。明了无碍。譬如夜叉宫殿与人宫殿同在一处。而不相杂。亦无障碍。各随其业所见不同。譬如大海于中印现三千世界所有色像。譬如幻师善明幻法。以幻力故。现诸幻事。种种作业一切能成。善财童子亦复如是。以弥勒菩萨威神力故。及不思议幻智力故。得诸菩萨自在力故。见楼阁中一切庄严自在境界　　　　大方广佛华严经卷第三十七　　　　大方广佛华严经卷第三十八　　　　罽宾国三藏般若奉　　诏译　　　　入不思议解脱境界普贤行愿品　　尔时弥勒菩萨摩诃萨。入楼阁中。摄其神力。弹指出声。告善财言。善男子。起法性如是。此是菩萨知诸法智。因缘聚集显现之相。如是自性。悉不成就。如幻如梦。如影如像。尔时善财。闻弹指声。从三昧起。弥勒告言。善男子。汝见菩萨自在解脱威神力不。汝见菩萨一切助道等流力不。汝见菩萨愿智所现聚集力不。汝见菩萨种种庄严妙宫殿不。汝见菩萨种种行力所聚集不。汝见菩萨种种功德庄严刹不。汝见菩萨十地之中种种力不。汝见菩萨诸波罗蜜难思果不。汝见菩萨种种难。思三昧力不。汝见如来种种最胜大愿力不。汝闻菩萨种种出生解脱门不。汝随顺解菩萨解脱不思议不。汝随顺受菩萨三昧能喜乐不。善财白言。唯然已见。是善知识加持力故。忆念力故。威德力故。圣者此解脱门。其名何等。弥勒告言。此解脱门。名入三世一切境界不忘念智庄严藏。善男子。一生菩萨。得如是等不可说不可说解脱门。善财白言。圣者此庄严事。何处去耶。弥勒告言。于来处去。曰从何处来。曰从诸菩萨智慧威力中来。依诸菩萨智慧威力而住。无有少分去来之处。无集无增。无成无立。不依于地。不依于空。远离一切。善男子。譬如龙王种种云雨。不从身出。不从心出。无有积集。建立增长。但以龙王心念力故。霈然洪[雨/注]。周遍天下。此是龙王难思境界。善男子。彼庄严事。亦复如是。不住于内。亦不住外。但由菩萨威德自在。汝善根力而非不见。善男子。譬如幻师作诸幻事。无所从来。亦无所去。无行无入。无隐无显。而以幻力分明显现。彼庄严事。亦复如是。无所从来。亦无所去。无集无成。然以惯习不可思议幻智力故。及由过去大愿力故。如是显现。善财童子。白言大圣。从何处来。弥勒告言。善男子。一切菩萨。无来无去。如是而来。无行无住。如是而来。无处无定。不没不生。不住不迁。不动不起。无恋无著。无业无报。无起无灭。不断不常。如是而来　　复次善男子。菩萨从大悲处来。愍念调伏诸众生故。从大慈处来。救护逼迫苦众生故。从净戒处来。随其所乐自在生故。从大愿处来往昔愿力所加持故。从神通处来。于一切处随乐现故。从无动摇处来。不舍如来不动体故。从无取舍处来。不役身心使往来故。从智慧方便处来。随顺一切众生转故。从示现变化处来。犹如影像而化现故　　复次善男子。汝向所问何处来。者善男子。我从生处摩罗提国房舍聚落而来于此。彼有长者。名瞿波洛迦。为化其人令入佛法。又为生处一切人众。随其根器。而为说法亦为父母亲戚眷属婆罗门等。演说大乘。令其趣入。故住于彼。而从彼来。善财言。圣者何者是菩萨生处。弥勒答言。善男子。菩萨有十种生处。何等为十。所谓发菩提心。是菩萨生处。生菩萨家故。深心。是菩萨生处。生善知识家故。诸地。是菩萨生处。生波罗蜜家故。大愿。是菩萨生处。生妙行家故。大悲。是菩萨生处。生四摄家故。如理观察。是菩萨生处。生般若波罗蜜家故。大乘。是菩萨生处。生方便善巧家故。成熟众生。是菩萨生处。生成等正觉家故。智慧方便。是菩萨生处。生无生法忍家故。修行诸法。是菩萨生处。生三世一切如来家故。善男子。是为菩萨十种受生处　　复次善男子。菩萨摩诃萨。以般若波罗蜜为母。方便善巧为父。檀那波罗蜜为乳母。尸罗波罗蜜为养母。忍辱波罗蜜为庄严具。精进波罗蜜为养育者。禅那波罗蜜为浣濯人。善知识为教授师。一切菩提分为伴侣。一切善法为亲属。一切菩萨为兄弟。菩提心为家。如理修行为家法。诸地善法为家处。得诸忍法为家族。大愿现前为家教。以清净智满足诸行为顺家法。劝发勤修不断大乘为绍家业。法水灌顶一生所系菩萨为王太子。成就广大真实菩提为净家族。善男子。菩萨如是超凡夫地。入菩萨位。生如来家。住佛种性。能修诸行。不断三宝。善能守护菩萨种族。净菩萨种生处尊胜。于诸世间。离生过恶。一切天人及诸魔梵。沙门婆罗门中。种族具足。而得成就最胜佛种。得大愿藏。普能出生诸菩萨行。善男子。菩萨摩诃萨。成就如是尊胜家已。智了诸法如影像故。于世生处。无所恶贱。知一切法如变化故。于诸有趣。无所染著。觉悟诸法无有我故。调伏众生。心无疲厌。以大慈悲。为体性故。不趣寂灭摄受众生。了达生死犹如梦故。经一切劫而无热恼。了知五蕴皆如幻故。现处生死而无疲倦。知诸界处即法界故。于诸境界无有疮疣。知一切想如阳焰故。入于诸趣不生倒惑。达一切法皆如幻。故入魔境界自在无染。成就法身净妙体故。一切烦恼不能欺诳。成就一切遍趣行故。于诸生处而得自在　　善男子。我身普生一切法界等。一切众生差别色相等。一切众生殊异言音等。一切众生种种名号等。一切众生种种乐欲等。一切众生种种威仪随顺世间教化调伏等。能显示一切众生清净受生等。随顺入一切众生甚深胜解等。一切菩萨大愿变化于如是等。无量品类。而现其身。种种相貌。种种威德。充满法界。善男子。我为成熟与我往昔同修诸行今时退失菩提心者。示现生此阎浮提中。为欲调伏父母亲属。及婆罗门。令其离于种族憍慢。得生如来种性中故。生摩罗提国房舍聚落婆罗门家。善男子。我于南方。及住于此毗卢遮那庄严藏大楼阁中。随诸众生心之所乐。种种方便。教化调伏。善男子。我为随顺诸众生故。为欲成熟兜率天中同行大故。为欲示现菩萨福智庄严变化超过一切诸欲界故。令舍渴爱诸欲乐故。令照诸行皆无常故。令知诸天盛必衰故。为欲示现降生瑞相。与一生菩萨。而共宣说大智法门故。为欲摄受一切生处诸众生故。为欲教化释迦如来所遣来者。令如莲华悉开悟故。而于此没。生兜率天。善男子。我愿满足。得菩提时。汝及文殊俱来见我。善男子。汝当往诣文殊师利大菩萨所。而问之言。菩萨云何学菩萨行。云何深入普贤行门。云何出生。云何成熟。云何广大。云何清净。云何随顺。云何圆满。善男子。彼当为汝分别显示。何以故。善男子。文殊师利。最胜大愿。非余无量百千亿那由他菩萨之所能有。善男子。文殊师利。其行广大。无量无边。其愿无际。相续不断。常能出生一切菩萨最胜功德。文殊师利菩萨。常为无量百千亿那由他诸佛母。令其证入甚深理故。常为无量百千亿那由他菩萨师。令其勤修深证入故。普于十方。常转法轮。教化成熟一切众生。常于十方一切世界。为说法师。常为不可说不可说一切诸佛大众会中之所赞叹。住甚深智。见法实性。从久远来。深入一切解脱境界。究竟普贤所行诸行。善男子。文殊师利善知识。能令汝得生如来家。能增长汝诸善根。能发起汝助道法。能显示汝真实善知识。能劝发汝修习诸功德。能令汝深入大愿网。能令汝安住大愿门。能令汝闻菩萨深密义。能显示汝菩萨难思行。与汝往昔同生同行。是故。善男子。汝当往诣文殊师利菩萨所。莫生疲倦。文殊师利。当令汝得一切功德。何以故。汝先所见诸善知识。闻诸菩萨行。深入解脱门。满足大愿海。皆是文殊威神之力。文殊师利。于一切处咸得究竟。时善财童子。右绕弥勒。经无量匝。顶礼双足。殷勤瞻仰。心怀恋慕。辞退而去　　尔时善财童子。经游一百一十城已。诣苏摩那城。住立门所。思惟文殊师利。随顺忆念。普遍观察。希欲奉觐。尔时文殊师利童子。从一百一十由旬外。遥申右手。至苏摩那城。摩善财顶作如是言。善哉善哉。善男子。若离信根。心生疲厌。心志下劣。功行不具。退失精勤。于少善根。而生知足。不善发起一切行愿。不能亲近诸善知识。由如是故。不能了知如是法性。如是理趣。如是法门。如是境界。如是住处。若普遍知。若少分知。若甚深知。若尽源底。若观察。若证入。若获得。皆悉不能。是时文殊师利。宣说此法。示教利喜。令善财童子具足圆满无数法门。具足无边大智光明。深入种种念佛门。无边际陀罗尼门。无边际辩才门。无边际三昧门。无边际神通门。无边际愿智门。深入普贤诸行愿轮。称叹文殊本住国土一切善巧。时善财童子。白文殊师利菩萨言。圣者。云何而得成就圣者国土善巧。文殊师利。告善财言。善男子。菩萨有十种法。具足圆满。得我国土善巧成就。善财白言。何等为十。文殊师利菩萨言。善男子。一者证无生法具足圆满。二者无灭法。三者不失坏法。四者无来去法。五者超言辞境界法。六者无有言辞道法。七者无戏论法。八者不可说法。九者寂静法。十者圣者法。若诸菩萨。于此十法具足圆满。得我国土善巧成就。善财童子。白言圣者。所言国土。是何义耶。文殊师利言。是一切菩萨住处义。善财言。云何是一切菩萨住处文殊师利言。善男子。最胜第一义。是菩萨住处。何以故。善男子。最胜第一义。不生不灭。不失不坏。不来不去。如此语言。既非言境。言说不及。不能记别。非是戏论。思度所知。本无言说。体性寂静。唯诸圣者。自内所证。善男子。因此最胜第一义故。诸佛如来出现世间。若佛出世。及不出世。不可失坏。善男子。一切菩萨。为欲证入第一义故。舍大豪富年少王位。难行能行。种种苦行。剃除须发。被服法衣。正信出家。专求妙道。精勤匪懈。如救头然。善男子。若无第一义者。所修梵行。为何所用。如来出世。为何所依。善男子。以深信有第一义故。令诸菩萨具足圆满此十种法。是故应当如是知见。如是解说。于我国土善巧成就。善财童子。白言圣者。行何等法。当得圣者净妙国土。文殊师利言。若诸菩萨。能于一切心无憍慢。于诸众生生平等心。于诸如来修真供养。得我国土。善财童子。白言圣者。云何名为无憍慢心。生平等心修真供养。文殊师利言。善男子。菩萨有十种法。审谛思惟。具足圆满。则能成就无憍慢心。何等为十。一者一心思惟。谛观身界。作是念言。我今出家。无殊死人。所以者何。父母亲爱。朋友眷属。一切所有。皆弃舍故。如是思惟。得无憍慢。二者思惟我今此身。服坏色衣。进止威仪。不同世间。如是思惟。得无憍慢。三者思惟既毁形好。执持应器。乞丐于他。如是思惟。得无憍慢。四者思惟我今乞食。如旃陀罗。如是思惟。令心卑下。得无憍慢。五者思惟为求段食。长养我身。我之寿命。宛在他手。如是思惟。得无憍慢。六者思惟所乞之食。人畜之余。彼若嫌弃。我方得食。如是思惟。得无憍慢。七者思惟我今应当于师长所。恭敬供养。令生欢喜。如是思惟。得无憍慢。八者思惟我今欲令同梵行者。生欢喜故。具足威仪。无违法式。如是思惟。得无憍慢。九者思惟我今出家。于佛法中。未得少分。如是思惟。得无憍慢。十者思惟一切众生。于我嗔恨。我常安忍。如是思惟。得无憍慢。善男子。是为菩萨思惟十法具足圆满。则能成就无憍慢。心复次善男子。菩萨有十种法具足圆满。则于众生。得平等心。何等为十。一者于诸众生。所作平等。二者于诸众生。心无障碍。三者于诸众生。心无疲倦。四者为欲利益诸众生故。具足修行六波罗蜜。五者为诸众生。集一切智。亦不依止无二之相。六者普观众生。同于如如。无所分别。七者了达众生体性平等。而能证入平等心性。八者愿与众生。同得出离生死大火。九者自既出已。复能拔出一切众生。十者平等安置一切众生。无忧恼处。善男子。譬如世间长者居士。生育五子。平等爱念。受用资具。等无有二。而彼诸子。愚小无知。于一切处。未能分别。时彼长者。宅舍之中。欻然火起。彼诸子等。各居一处。善男子。于意云何。时彼长者。出诸子心有先后不。善财答言。彼长者心等无先后。随所亲近。即先济拔文殊师利言。善男子。菩萨摩诃萨。亦复如是。一切众生。在于生死舍宅之中。三毒炽火。忽然而起。其心愚闇。无所分别。各随业力。五趣受生。菩萨等心。调伏成熟。但随亲近。即先拔济。成熟安置寂静界中。善男子。是为菩萨有十种法具足圆。满于诸众生成就平等　　复次善男子。菩萨有十种法具足圆满。则得成就修真供养一切如来。何等为十。一者以法供养。二者修行。诸行三者平等利乐一切众生。四者以慈悲心随顺摄取。五者以如来力随顺一切。六者不舍劝修一切善法。七者不舍一切菩萨事业。八者如说能行如行能说。九者长时遍修心无疲厌。十者常不舍离大菩提心。若诸菩萨。具此十法。则能成就供养如来。非以财宝饮食衣服。名真供养。何以故。如来恭敬尊重法故。犹如孝子尊重父母。承顺颜色。心无暂舍。若复有人。敬其父母。其子倍复尊重是人。诸佛如来。亦复如是。若诸众生。供养法者。是真成就供养如来。以诸如来尊重法故。善男子。如来从修行中来。若能修行。是则成就供养如来。诸佛出世。本为利乐诸众生故。为以慈悲摄众生故。随顺利乐而为力故。善男子。若不劝修一切善法。亦不利乐一切众生。若舍菩萨所修事业。是亦不能利乐众生。若复不能如说修行如行能说。是亦不能利乐众生。若心下劣。而生疲厌。是亦不能利乐众生。若暂舍离菩提心者。是亦不能利乐众生。何以故。善男子。夫为菩萨。为欲利乐诸众生故。勤求阿耨多罗三藐三菩提。若无众生。一切菩萨不成正觉。善男子。汝应如是解法供养。则得成就供养如来。非以世间财宝饮食。名为供养。善男子。是为菩萨具足十法。则能成就供养如来。尔时文殊师利。显示如是无量无边微妙法义。劝教善财。令修习已。还摄神力。忽然不现　　尔时善财童子。即见三千大千世界极微尘数诸善知识。悉皆亲近。承事供养。令生欢喜。于所诱诲。随顺受行。增长趣求一切智意。于佛境界。生决定解。大悲心海。容纳出生。大慈教云。普覆一切。于毗卢遮那广大身云。增长爱敬。于诸菩萨无碍解脱。心常安住。速疾出生如来普门。无著净眼观一切佛。修行圆满功德大海。深信如来积行所修一切智体。精勤速疾增一切智助道之法。善能回向一切菩萨清净深心。善知三世一切如来。相续不断。深入一切佛法教海。随顺解了诸佛法轮。于诸世间如影普现。深入一切菩萨愿海。尽一切劫。修菩萨行。得普门智。照如来境增长一切菩萨诸根。得一切智清净光明。普照十方一切法界。于一切刹教化众生。发修行心成就利益。能随顺解生死种类。摧烦恼业一切障山。随顺证悟无障碍法。入法界藏平等地中。常住寂静菩萨解脱。勤求一切如来境界。一切诸佛威力加持。善财童子。起如是等微细观察。安住普贤甚深境界。即闻普贤菩萨名号。及普贤行最胜大愿。从初发心。最胜助道。最胜现前。出生功德。微细威仪。及闻普贤菩萨诸地。及地处所。地差别得。地自在行。地差别住。地勇猛。地威德。地同住。既闻此已。渴仰欲见普贤菩萨。即于金刚海藏菩提道场如来师子座前。一切宝莲华藏座上。起等虚空界广大心。拔一切现前执著心。集一切德无染心。净一切刹无想心了一切法欢喜心。观一切境无碍心。入一切方周遍心。行一切行无障心。净一切智境界妙行自在心。观一切菩萨道场庄严清净明了心。深入一切如来法海广大心。调伏成熟一切众生周遍心。净一切佛刹无量心。了一切众会如影心。住一切劫无尽心。究竟如来力无所畏不共佛法无退转心　　善财童子。起如是心。以自善根所润泽故。一切如来加被力故。普贤同分善根力故。欲见普贤。有十种瑞相。何等为十。一者见一切佛刹清净。一切如来道场庄严。二者见一切佛刹清净。无诸恶道一切杂类。三者见一切佛刹清净。众妙莲华以为庄严。四者见一切佛刹清净。一切众生身心清凉。五者见一切佛刹清净。众宝为体形色庄严。六者见一切佛刹清净。一切众生种种形色相好严身。七者见一切佛刹清净。诸庄严云普覆其上。八者见一切佛刹清净。一切众生互起慈心。递相利益。九者见一切佛刹清净。菩提道场形体庄严。十者见一切佛刹清净。一切众生心常随顺忆念诸佛。是为十。又见十种大光明相。何等为十。一者见一切世界所有极微。一一尘中。出一切世界极微尘数如来光网云。周遍照耀。二者见一一尘中。出一切世界极微尘数如来圆光轮云。无量无数种种色相周遍法界。三者见一一尘中。出一切世界极微尘数种种如来宝影像云。周遍法界。四者见一一尘中。出一切世界极微尘数种种如来光焰轮云。周遍法界。五者见一一尘中。出一切世界极微尘数种种妙香涂香烧香华鬘等云。周遍十方一切法界。出大音声。称赞普贤一切行愿大功德海。六者见一一尘中。出一切世界极微尘数种种日月星宿光明云。皆放普贤菩萨光明。遍满法界。七者见一一尘中。出一切世界极微尘数种种众生形像灯云。犹如佛光遍照法界。八者见一一尘中。出一切世界极微尘数种种如来身影像摩尼宝云。周遍法界。九者见一一尘中。出一切世界极微尘数种种如来影像光明身云。如大云雨。普说一切如来大愿。及威德力。十者见一一尘中。出一切世界极微尘数种种菩萨圆满光明影像身云。随诸众生种种变化。普令一切皆生爱乐。如是所作。周遍法界。是为十。尔时善财童子。见此十种光明相已。即作是念。我今必见普贤菩萨。于时善财。住自善根普光照力。住诸如来所护念力。能生佛法普智光明。于普贤行现前照了。于普贤愿深入无际。于一切如来境界。深心信解。于诸菩萨广大境界。得决定力。修集得见普贤之想。深入如来一切种智。普摄诸根令其寂静。起大精进。无有退转。身心普现十方世界。即以普眼。观察十方一切诸佛菩萨众会诸庄严具一切境界。皆作得见普贤之想。以智慧眼。观察普贤从初发心所行之道。其心广大。犹如虚空。大悲坚固。犹若金刚。威德加持。尽未来际。愿不舍离。普贤菩萨。以平等心。行普贤行。念念随顺。清净自在。常得安住如来境界。成就普贤种种智地　　善财童子。具足圆满如是观已。即见普贤菩萨。在于毗卢遮那如来应正等觉前。坐莲华藏师子之座。诸菩萨众所共围绕。身相殊特。世无与等。智慧功德。种种境界。不可思议。一切菩萨。微细观察。无有边际。与诸如来平等无二。善财童子。见普贤身。一一毛孔。念念中出一切世界极微尘数种种光明云。遍法界虚空界一切世界。普光照耀。除灭一切众生苦患。见一一毛孔。念念中出一切佛刹极微尘数种种色圆光云。令一切菩萨速疾增长广大欢喜。见普贤菩萨顶及两肩。一一毛孔。念念中出一切佛刹极微尘数种种色香焰云。遍法界虚空界。一切诸佛众会道场。雨大香雨而以普熏。见一一毛孔。念念中出一切佛刹极微尘数种种华云。遍法界虚空界。一切如来众会道场。雨众妙华。见一一毛孔。念念中出一切佛刹极微尘数种种庄严香树云。遍法界虚空界。一切如来众会道场。雨于无尽涂香末香众妙香藏。见一一毛孔。念念中出一切佛刹极微尘数种种衣服云遍法界。虚空界。雨众妙衣。普覆庄严。见一一毛孔。念念中出一切佛刹极微尘数种种缯彩云。种种杂宝璎珞云。种种如意宝云。遍法界虚空界。一切如来众会道场。普雨一切璎珞缯彩。令一切众生成就爱乐。见一一毛孔。念念中出一切佛刹极微尘数种种宝树云。遍法界虚空界。复从一切宝树藏中。流散一切星宿。光云种种庄严。于一切如来众会道场。雨诸妙宝。见一一毛孔。念念中出一切佛刹极微尘数种种色界天众身云。遍法界。虚空界。叹菩提心。见一一毛孔。念念中出一切佛刹极微尘数种种梵天眷属身云。请诸如来。转妙法轮。见一一毛孔。念念中出一切佛刹极微尘数欲界天众身云。守护受持一切如来所说妙法。见一一毛孔。念念中出一切佛刹极微尘数三世一切诸佛刹云。遍法界虚空界。与诸众生无依止者。而作依止。无覆护者。而作覆护。无归趣者。而作归趣。见一一毛孔。念念中出一切佛刹极微尘数清净佛刹云。遍法界虚空界。一切诸佛于中出现。菩萨众会清净道场。令一切众生。爱敬信乐。皆得清净。见一一毛孔。念念中出一切佛刹极微尘数净不净佛刹云。遍法界虚空界。令杂染众生皆得清净。见一一毛孔。念念中出一切佛刹极微尘数不净净佛刹云。遍法界。虚空界。令纯染众生皆得清净。见一一毛孔。念念中出一切佛刹极微尘数众生身云。遍法界虚空界。随应教化一切众生。令于阿耨多罗三藐三菩提。而得成熟。见一一毛孔。念念中出一切佛刹极微尘数种种菩萨身云。遍法界虚空界。称扬种种诸佛名号。令诸众生增长善根。见一一毛孔。念念中出一切佛刹极微尘数种种菩萨身云。遍法界虚空界。宣扬显示诸佛菩萨。从初发意。严净佛刹。所生善根。见一一毛孔。念念中出一切佛刹极微尘数种种菩萨身云。遍法界虚空界。一切佛刹一一刹中。为欲清净普贤妙行。宣扬一切菩萨愿海。见一一毛孔。念念中出一切佛刹极微尘数普贤菩萨行云。令一切众生爱乐修习。速得圆满一切智体。见一一毛孔。念念中出一切佛刹极微尘数正觉身云。于一切佛刹。现成正觉。显示种智。令诸菩萨普集大法。速疾增长。现前觉悟　　　　大方广佛华严经卷第三十八　　　　大方广佛华严经卷第三十九　　　　罽宾国三藏般若奉　诏译　　　　入不思议解脱境界普贤行愿品　　尔时善财童子。见普贤菩萨。如是自在神通境界。欢喜踊跃。普遍身心。重复观察。见普贤菩萨。一一身分。一一肢节。一一毛孔。悉有三千大千世界。其中一切地水火风。大海四洲。须弥铁围。及众宝山。国土城邑。宫殿园苑。乃至地狱。饿鬼畜生。阎罗王界。天龙八部。人与非人。欲界色界。无色界处。所有形色。日月星宿。风云雷电。昼夜月时。及以年劫。诸佛出世。菩萨众会。道场庄严。如是等事。悉皆明见。如见此世界。尽于东方种种世界。亦复如是。如东方。南西北方四维上下。亦复如是。如见现在十方世界。尽过去际。尽未来际。种种世界。相续不断。亦如是见。各各差别。互相涉入。不相杂乱。如于此毗卢遮那如来宝莲华藏师子座上。显示如是游戏神通。于东方莲华吉祥世界贤吉祥如来所。显示一切游戏神通。亦复如是。如贤吉祥如来所。如是尽于东方。南西北方四维上下一切世界。亦复如是。如是十方一切佛刹一一尘中。皆有法界诸佛众会。一一佛所。皆有普贤。坐宝莲华师子之座。显示一切游戏神通。悉亦如是。又于彼一一普贤身中。皆见三世一切境界。犹如明镜现其影像。所谓一切佛刹。一切资具。一切众生。一切佛出兴。一切菩萨道场众会。又闻一切众生种种音声。一切佛声。一切如来转法轮声。一切如来游戏神通声。一切菩萨善诱诲声。一切菩萨神通境界。菩萨智通。菩萨普集。菩萨说法。菩萨游戏。如是等声　　尔时善财童子。见闻普贤菩萨如是无量不可思议游戏神通。即得十种智波罗蜜。何等为十。一者于念念中。令身遍满一切佛刹智波罗蜜。二者于念念中。悉能往诣一切佛所智波罗蜜。三者于念念中。悉能供养一切如来智波罗蜜。四者于念念中。普于一切诸如来所闻法受持智波罗蜜。五者于念念中。微细观察一切如来所有法轮智波罗蜜。六者于念念中。知一切佛不可思议大神通事智波罗蜜。七者于念念中。说一句法。尽未来际辩才无尽智波罗蜜。八者于念念中。智海现前观一切法智波罗蜜。九者于念念中。得一切法界教海智波罗蜜。十者于念念中。得知一切众生离众生想智波罗蜜。十一于念念中。普贤慧行皆现在前智波罗蜜。善财童子。既得是已。普贤菩萨。即伸右手。摩善财顶。善财即得深入一切佛刹极微尘数诸大三昧。各以一切佛刹极微尘数三昧。而为眷属。一一三昧。悉得一切昔所未见。昔所未闻。一切佛刹极微尘数种种世界海。诸佛大会。增长一切佛刹极微尘数一切智助道具。出现一切佛刹极微尘数一切智法门。成就一切佛刹极微尘数。初发一切智心。深入一切佛刹极微尘数一切智大愿海。出生一切佛刹极微尘数一切智出要道。修习一切佛刹极微尘数一切智菩萨行。圆满一切佛刹极微尘数一切智速疾力。得一切佛刹极微尘数一切智普光照。如此娑婆世界毗卢遮那佛所普贤菩萨。摩善财顶。所获法门。如是十方所有世界。及彼世界一一尘中。一切世界。一切佛所。普贤菩萨。悉亦如是。摩善财顶。所得法门。亦皆同等　　尔时普贤菩萨摩诃萨。告善财言。善男子。汝见我此神通力不。善财白言。圣者。唯然已见。此不思议大神通事。得佛智慧。方能知之。普贤菩萨。告善财言。善男子。我于不可说不可说劫。行菩萨行。求一切智。一一劫中。为欲清净菩提心故。承事不可说不可说如来。一一劫中。为集一切智福德具故。设不可说不可说佛刹极微尘数广大施会。一切世间最胜无比。悉皆回向一切众生。一一劫中。为求一切智法故。以不可说不可说佛刹极微尘数财物。而为大舍。一一劫中。为求佛智故。以不可说不可说佛刹极微尘数国土王位。村营城邑。聚落宫殿。妻子眷属。身分肢节。眼耳鼻舌。乃至身命。而为布施。一一劫中。为求一切智首故。以不可说不可说佛刹极微尘数头。而为布施。一一劫中。为求一切智故。于不可说不可说佛刹极微尘数诸如来所。恭敬尊重。承事供养。上妙衣服卧具医药。一切所须。悉皆奉施。于其法中。出家学道。受持法教。随顺修行。善男子。我于尔所大劫海中。自忆未曾于一念间不顺佛教。尔所劫中。未曾一念生嗔害心。我我所心。自他差别心。未曾一念离菩提心。于生死中。起疲厌心。生下劣心。怀懒惰心。有障碍心。起迷惑心。唯住无上不可沮坏一切智性大菩提心。善男子。我普严净一切佛土。我以大悲。救护众生。教化成熟。令其清净。我供养承事一切诸佛诸善知识。于彼诸佛善知识所。为求正法。弘宣护持。一切内外。悉皆能舍。乃至身命。亦无所吝。如是无量相应圆满所行之行。一切劫海。说其因缘。劫海可尽。此不可尽。善男子。我法海中。无有一文一句。非是舍施转轮王位。而求得者。非是悉舍一切所有而求得者。善男子。我所求法。皆为救护一切众生。念念相续。微细观察。令最胜法速得现前。愿以智光照明。开示一切世间。愿为显示出世间智。愿令众生悉得安乐。愿普称赞一切如来所有功德。我如是等往昔圆满相应行门。于不可说不可说佛刹极微尘数劫海。说不可尽。是故善男子。我以如是积集助道法力。增长诸善根力。广大极深信力。修行诸功德力。如实观察一切法力。成就一切智慧眼力。为诸如来所加持力。种种大愿所引起力。无边大悲不可动力。悉能清净妙智通力。种种善友所摄受力。由此等故。得此究竟三世平等清净法身。及得无上清净色身。超诸世间。而随众生种种心乐。普为现形。入一切刹。遍一切处。普能随顺。示现神通。令诸众生靡不欣乐。善男子。汝见我此圆满广大威德身不。汝应微细思惟观察。善男子。我此妙身。无边劫海之所成就。无量百千亿那由他劫。难得出现。难得睹见。善男子。若有众生。未种善根。及少善根。犹尚不得闻我名字。况见我身。善男子。若有众生得闻我名。皆于阿耨多罗三藐三菩提。得不退转。若见若念。若迎若送。若暂随逐。乃至梦中。皆亦如是。或有众生。一日一夜忆念于我。随顺修行。而得成熟。或七日七夜。半月一月。半年一年。百年千年。一劫百劫。乃至不可说不可说佛刹极微尘数劫。忆念于我。而成熟者。或一生。或百生。乃至不可说不可说佛刹极微尘数生。忆念于我。而成熟者。或见我圆光。或见放光。或见色身。或见神通震动佛刹。或生恐怖。或生欢喜。皆得成熟。善男子。我以如是等佛刹极微尘数诸方便门。令诸众生。于阿耨多罗三藐三菩提。得不退转。复次善男子。若有众生。见闻于我清净刹者。必得生我清净刹中。若有众生。见闻于我清净身者。必得生我清净身中。善男子。汝应观我此大威德清净之身　　尔时善财童子。微细观察普贤之身。见一一毛孔中。有不可说不可说诸佛刹海。一一刹海。皆有诸佛。出兴于世。遍满其中。大菩萨众海会围绕。彼诸刹海。种种建立。种种形状。种种庄严。种种大山。周匝围绕。种种色云。弥覆其上。种种佛出兴。种种演说法。如是等事。各各不同。如一毛孔。一切毛孔中。一一相中。一一好中。一一肢节中。皆亦如是。又见普贤菩萨。于一一世界海中。出一切佛刹极微尘数佛变化身云。周遍十方一切世界。教化众生。令于阿耨多罗三藐三菩提。而得成熟。时善财童子。随顺普贤善诱诲故。入普贤身及毛孔内。十方一切诸世界中。教化众生。复次善财童子。所见佛刹极微尘数诸善知识。往诣亲近。承事供养。积集增长一切善根。智慧光明。比此暂见普贤菩萨所得善根。百分不及一。千分不及一。百千分不及一。百千亿分。数分。算分。谕分。优波尼沙陀分。亦不及一。善财童子。从初发心。乃至得见普贤菩萨。于其中间。所入刹海。相续不断。今于普贤菩萨一毛孔中。一念所入诸佛刹海。相续不断。过前不可说不可说倍。如一毛孔。一切毛孔。悉亦如是。善财童子。于普贤菩萨毛孔刹中。行一步过不可说不可说佛刹极微尘数世界。如是而行。尽未来际劫。犹不能知一毛孔中种种刹海相续。刹海藏。刹海差别。刹海出生门。刹海成。刹海坏。刹海庄严。所有边际亦不能知。佛海出现相续。佛海出现藏。佛海差别。佛海出生门。佛海生。佛海灭。所有边际亦不能知。菩萨众会道场海相续。菩萨众海藏。菩萨众海差别。菩萨众海出生门。菩萨众海集。菩萨众海散。所有边际亦不能知。入众生界。知众生根。教化调伏诸众生界。觉悟成熟诸众生智。菩萨所住。自在神通。菩萨所入诸地诸道。如是等海。皆悉不知究竟边际。善财童子。于普贤毛孔刹中。或有刹中一日而行。或有刹中一年而行。乃至不可说不可说佛刹极微尘数劫。如是而行。不动不出。念念周遍无边刹海。教化调伏一切众生。令向阿耨多罗三藐三菩提。当是之时。善财童子。则次第得普贤菩萨诸行愿海。皆悉平等。与普贤等。与诸佛等。一身充满一切世界等。诸行圆满等。正觉现前等。神通大用等。种种法轮等。清净辩才等。出生言辞等。种种音声等诸力无畏等。种种佛住等。大慈大悲等。如是乃至不可思议解脱自在。悉皆同等。尔时普贤菩萨摩诃萨。观察一切菩萨众会。及善财童子。而说偈言　　　汝等应离诸疑垢　　一心不乱而谛听　　　我说如来满诸度　　一切解脱真实道　　　出世调柔胜丈夫　　其心清净如虚空　　　常放智日大光明　　普照世间除惑暗　　　如来难可得见闻　　无量亿劫今乃遇　　　如优昙华时一现　　是故应听佛功德　　　随顺世间诸所作　　譬如幻士现众业　　　但为悦可众生心　　未曾一念生分别　　尔时一切菩萨。闻此说已。一心渴仰。发大誓愿。欲闻如来真实义谛所有功德。咸作是念。普贤菩萨诸行已圆。体性清净。如说能行。如行而说。一切如来共所称赞。作是念已。深生渴仰。尔时普贤菩萨。圆满种种功德智慧。庄严身心。犹如莲华。不著三界一切尘垢。告诸菩萨言。汝等皆当一心谛听。我今欲说佛功德海一滴之相。即说偈言　　　佛智广大同虚空　　普遍一切众生心　　　了世妄想皆非有　　不起种种异分别　　　一念悉知三世法　　亦了一切众生根　　　譬如善巧大幻师　　念念示现无边量　　　随诸众生心行异　　往昔诸业愿乐力　　　令其所见各不同　　而佛寂然无动念　　　或有处处见佛坐　　充满十方诸世界　　　或有其心不清净　　无量劫中不见佛　　　或有信解心无我　　一念发意见如来　　　或有谄诳不净心　　亿劫专求莫能遇　　　或一切处闻佛音　　其音美妙令心悦　　　或有百千万亿劫　　心不净故不得闻　　　或见清净大菩萨　　充满三千大千界　　　皆已具足普贤行　　如来于中俨然坐　　　或见此界妙无比　　佛无量劫所严净　　　毗卢遮那最胜尊　　于中觉悟成菩提　　　或见莲华胜妙刹　　贤首如来住在中　　　无量菩萨众围绕　　皆悉勤修普贤行　　　或有见佛无量寿　　观自在等共围绕　　　悉已住于灌顶地　　遍满十方无量土　　　或有见此三千界　　犹如妙喜具庄严　　　阿閦如来住在中　　及如香象诸菩萨　　　或见月觉大名称　　金刚幢等菩萨俱　　　住如圆镜妙庄严　　普遍十方清净刹　　　或见日藏世所尊　　住普光明清净土　　　与得灌顶诸菩萨　　充满十方而说法　　　或见金刚大焰佛　　与智幢等菩萨俱　　　周行一切广大刹　　说法除灭众生闇　　　一一毛端不可说　　诸佛具相三十二　　　菩萨众会共围绕　　种种说法度众生　　　或见一一佛毛孔　　具足庄严广大刹　　　无量诸佛住其中　　清净佛子皆充满　　　或见十方平等刹　　而全在一极微中　　　无量菩萨悉充满　　不可说劫修诸行　　　或有见一毛端处　　无量极微尘刹海　　　种种业起各差别　　毗卢遮那转法轮　　　或有世界不清净　　或清净刹众宝成　　　如来住寿无量时　　乃至涅槃诸所现　　　普尽十方诸世界　　种种示现不思议　　　随诸众生心智殊　　靡不化度令清净　　　如是无上大调御　　充满十方国土中　　　示现种种神通力　　我说少分汝当听　　　或见释迦成佛道　　已经不可思议劫　　　或见今始为菩萨　　十方利益诸群生　　　或有见此释师子　　供养诸佛修行道　　　或见人中最胜尊　　显示种种神通事　　　或见布施或持戒　　或忍或进或诸禅　　　般若方便愿力智　　随众生心皆示现　　　或见究竟波罗蜜　　或见安住于诸地　　　总持三昧神通智　　如是悉现尽无余　　　或现修行无量劫　　住于菩萨堪忍位　　　或见住于不退地　　或现法水灌其顶　　　或现梵释护世身　　或现刹利婆罗门　　　种种色相所庄严　　犹如幻师现众像　　　或现兜率始降神　　或见宫中受嫔御　　　或见弃舍诸荣乐　　出离王宫行学道　　　或见始生或见灭　　或示出家学异行　　　或见坐于菩提树　　摧伏魔军成正觉　　　或有见佛始涅槃　　或见起塔遍世间　　　或见塔中立影像　　或随众生现身色　　　或见如来无量寿　　与诸菩萨授尊记　　　而成真实大导师　　次补住于安乐刹　　　或见无量亿千劫　　作佛事已入涅槃　　　或见今始成菩提　　或见正修诸妙行　　　或见如来清净月　　在于梵世及魔宫　　　自在天宫化乐宫　　示现种种诸神变　　　或见在于兜率宫　　无量诸天共围绕　　　为彼说法令欢喜　　一切净心供养佛　　　或见住在夜摩天　　忉利护世龙神处　　　如是一切诸宫殿　　莫不于中现其像　　　或于然灯世尊所　　散华布发为供养　　　从是了知深妙法　　恒以此道化群生　　　或见久远已涅槃　　或见初始成菩提　　　或见住于无量劫　　或见须臾即灭度　　　身相光明与寿命　　智慧菩提及涅槃　　　众会所化威仪声　　如是一一皆无量　　　或现其身极广大　　譬如须弥大宝山　　　或见跏趺不动摇　　充满无边诸世界　　　或见圆光一寻量　　或见千万亿由旬　　　或照无量国土中　　或见充满一切刹　　　或见佛寿八十年　　或寿百千万亿岁　　　或住不可思议劫　　如是展转倍过是　　　佛智通达净无碍　　刹那普了三世法　　　皆从心识因缘现　　生灭无常无自性　　　于一刹中成正觉　　一切刹处悉亦然　　　一切入一一亦尔　　随众生心而示现　　　如来安住无上道　　成就十力四无畏　　　圆满智慧无障碍　　转于十二行法轮　　　普知苦集及灭道　　微细分别缘起法　　　法义乐说辞无碍　　因此无畏广宣扬　　　诸法无我无有相　　业性不起亦不失　　　一切远离如虚空　　佛以方便能分别　　　如来如是转法轮　　普震十方诸国土　　　宫殿山河悉摇动　　不使众生有惊怖　　　如来普演广大音　　随其根欲皆令解　　　悉使发心除惑垢　　而佛未始生心念　　　或闻施戒忍精进　　禅定般若方便智　　　或闻慈悲及喜舍　　种种言辞差别声　　　或闻四念四正勤　　神足根力觉支道　　　诸念神通止观等　　无量方便诸法门　　　龙神八部人非人　　梵释护世诸天众　　　佛以一音为说法　　随其品类皆令解　　　或有贪欲嗔恚痴　　忿覆悭嫉及憍谄　　　八万四千烦恼异　　令其闻说对治门　　　若白净法未修治　　令其闻说十学处　　　已能布施调伏者　　令闻寂灭涅槃音　　　若人志劣无慈愍　　厌恶生死自求离　　　令其闻说三脱门　　使得出苦涅槃乐　　　若有自性少诸欲　　厌背三有求寂静　　　令其闻说诸缘起　　依独觉乘而出离　　　若有清净广大心　　圆满施戒诸功德　　　亲近如来具慈愍　　令其闻说大乘音　　　或有国土闻一乘　　或二或三或四五　　　如是乃至无有量　　悉是如来方便力　　　涅槃寂静无差别　　智行胜劣有殊异　　　譬如虚空体性一　　鸟飞远近各不同　　　佛体音声亦如是　　普遍一切虚空界　　　随诸众生心智殊　　所闻所见各差别　　　佛以过去修诸行　　能随所乐演妙音　　　无心计念此与彼　　我为谁说谁不说　　　如来面门放大光　　具足八万四千数　　　所说法门亦如是　　普照于世除烦恼　　　圆满清净功德智　　而常随顺三世间　　　犹如虚空无染著　　为众生故而显示　　　示有生老病死苦　　亦示住寿处于世　　　虽顺世间如是现　　体性清净如虚空　　　一切国土无有边　　众生根乐亦无量　　　如来智眼皆明见　　随所应化示佛道　　　究竟十方虚空界　　所有人天大众中　　　随其形相各不同　　佛现其身亦如是　　　若在沙门大众会　　剃除须发服袈裟　　　执持衣钵护诸根　　令其欢喜息烦恼　　　若时亲近婆罗门　　则为示现羸瘦身　　　执杖持瓶恒洁净　　具足智慧巧谈说　　　吐故纳新自充饱　　吸风饮露无异食　　　或坐或立不动摇　　现诸苦行摧异道　　　或持彼戒为世师　　善达医方等诸论　　　书数天文地众相　　及身休咎无不了　　　深入诸禅及解脱　　三昧神通智慧行　　　言谈讽咏共嬉戏　　方便皆令住佛道　　　或现上服以严身　　首戴华冠荫高盖　　　四兵前后共围绕　　誓众宣威伏小王　　　或为听讼断狱官　　惩恶劝善多方便　　　所有与夺皆明审　　令其欣敬尽钦承　　　或作辅弼诸大臣　　善用诸王治政法　　　十方利益皆周遍　　了达世间无有余　　　或为粟散诸小王　　或作飞行转轮帝　　　令诸王子采女众　　悉皆授化奉修行　　　或作护世四天王　　或作夜叉龙等主　　　各为其众而说法　　一切皆令大欣庆　　　或作忉利大天王　　住善法堂欢喜园　　　首戴华冠说妙法　　诸天觐仰无能测　　　或住夜摩兜率天　　化乐自在魔王所　　　居处摩尼宝宫殿　　说真实行令调伏　　　或至梵天众会中　　说四无量诸禅道　　　普令欢喜便舍去　　而莫知其往来相　　　或至阿迦尼吒天　　为说觉分诸宝华　　　及余无量圣功德　　然后舍去无知者　　　如来无碍智所见　　其中一切诸众生　　　悉以无边方便门　　种种教化令成熟　　　譬如幻师善幻术　　现作种种诸幻事　　　佛化众生亦如是　　为其示现种种身　　　如净月轮在虚空　　令世众生见盈缺　　　一切河池现影像　　所有星宿夺光色　　　如来智月出世间　　亦以方便示增减　　　菩萨心水现影像　　二乘星宿无光色　　　譬如大海宝充满　　清净无浊无有边　　　四洲所有诸众生　　一切于中现其像　　　佛身功德海亦尔　　无垢无浊量无边　　　乃至法界诸众生　　靡不于中现其像　　　譬如净日放千光　　不动本处遍十方　　　佛日光明亦如是　　无去无来除世闇　　　譬如龙王降大雨　　不从身出及心出　　　而能沾洽悉周遍　　涤除炎热使清凉　　　如来法雨亦复然　　不从于佛身心出　　　而能开悟诸含识　　尽能灭除三毒火　　　如来清净妙法身　一切三界无伦匹　　　超出世间言语道　　本性非有亦非无　　　虽无所依无不依　　如是无来亦无去　　　如空如日亦如梦　　当于佛体如是观　　　三界有无一切法　　不能与佛为譬谕　　　譬如山林鸟兽等　　无有依空而住者　　　大海摩尼无量色　　佛身差别亦复然　　　如来非色非非色　　随应而现无所住　　　虚空真如及实际　　涅槃法性寂灭等　　　唯有如是真实法　　可以显示于如来　　　刹尘心念可数知　　大海中水可饮尽　　　虚空可量风可系　　无人能说佛功德　　　若有闻斯功德海　　能生欢喜信乐心　　　如所称扬悉当得　　慎勿于此生疑念　　　　大方广佛华严经卷第三十九　　　　大方广佛华严经卷第四十　　　　罽宾国三藏般若奉　诏译　　　入不思议解脱境界普贤行愿品　　尔时普贤菩萨摩诃萨。称叹如来胜功德已。告诸菩萨及善财言。善男子。如来功德。假使十方一切诸佛经不可说不可说佛刹极微尘数劫。相续演说不可穷尽。若欲成就此功德门。应修十种广大行愿。何等为十。一者礼敬诸佛。二者称赞如来。三者广修供养。四者忏悔业障。五者随喜功德。六者请转法轮。七者请佛住世。八者常随佛学。九者恒顺众生。十者普皆回向　　善财白言。大圣。云何礼敬乃至回向。普贤菩萨告善财言。善男子。言礼敬诸佛者。所有尽法界。虚空界。十方三世一切佛刹极微尘数诸佛世尊。我以普贤行愿力故。起深信解。如对目前。悉以清净身语意业。常修礼敬。一一佛所。皆现不可说不可说佛刹极微尘数身。一一身遍礼不可说不可说佛刹极微尘数佛。虚空界尽。我礼乃尽。而虚空界不可尽故。我此礼敬无有穷尽。如是乃至众生界尽。众生业尽。众生烦恼尽。我礼乃尽。而众生界。乃至烦恼无有尽故。我此礼敬无有穷尽。念念相续。无有间断。身语意业无有疲厌　　复次善男子。言称赞如来者。所有尽法界。虚空界。十方三世一切刹土。所有极微。一一尘中。皆有一切世界极微尘数佛。一一佛所。皆有菩萨海会围绕。我当悉以甚深胜解。现前知见。各以出过辩才天女微妙舌根。一一舌根出无尽音声海。一一音声。出一切言辞海。称扬赞叹一切如来诸功德海。穷未来际。相续不断。尽于法界。无不周遍。如是虚空界尽。众生界尽。众生业尽。众生烦恼尽。我赞乃尽。而虚空界乃至烦恼。无有尽故。我此赞叹无有穷尽。念念相续。无有间断。身语意业无有疲厌　　复次善男子。言广修供养者。所有尽法界。虚空界。十方三世一切佛刹极微尘中。一一各有一切世界极微尘数佛。一一佛所。种种菩萨海会围绕。我以普贤行愿力故。起深信解。现前知见。悉以上妙诸供养具。而为供养。所谓华云鬘云。天音乐云。天伞盖云。天衣服云。天种种香涂香烧香末香。如是等云。一一量如须弥山王。然种种灯。酥灯油灯诸香油灯。一一灯炷。如须弥山。一一灯油。如大海水。以如是等诸供养具。常为供养。善男子。诸供养中。法供养最。所谓如说修行供养。利益众生供养。摄受众生供养。代众生苦供养。勤修善根供养。不舍菩萨业供养。不离菩提心供养。善男子。如前供养无量功德。比法供养。一念功德。百分不及一。千分不及一。百千俱胝那由他分。迦罗分。算分。数分。谕分。优婆尼沙陀分。亦不及一。何以故。以诸如来尊重法故。以如说修行出生诸佛故。若诸菩萨。行法供养。则得成就供养如来。如是修行。是真供养故。此广大最胜供养。虚空界尽。众生界尽。众生业尽。众生烦恼尽。我供乃尽。而虚空界。乃至烦恼。不可尽故。我此供养。亦无有尽。念念相续无有间断。身语意业无有疲厌　　复次善男子。言忏除业障者。菩萨自念。我于过去无始劫中。由贪嗔痴。发身口意。作诸恶业。无量无边。若此恶业。有体相者。尽虚空界。不能容受。我今悉以清净三业。遍于法界极微尘刹一切诸佛菩萨众前。诚心忏悔。后不复造。恒住净戒。一切功德。如是虚空界尽。众生界尽。众生业尽。众生烦恼尽。我忏乃尽。而虚空界。乃至众生烦恼。不可尽故。我此忏悔。无有穷尽。念念相续无有间断。身语意业无有疲厌　　复次善男子。言随喜功德者。所有尽法界。虚空界。十方三世一切佛刹极微尘数诸佛如来。从初发心。为一切智。勤修福聚。不惜身命。经不可说不可说佛刹极微尘数劫。一一劫中。舍不可说不可说佛刹极微尘数头目手足。如是一切难行苦行。圆满种种波罗蜜门。证入种种菩萨智地。成就诸佛无上菩提。及般涅槃。分布舍利。所有善根。我皆随喜。及彼十方一切世界。六趣四生。一切种类。所有功德。乃至一尘。我皆随喜。十方三世一切声闻。及辟支佛。有学无学。所有功德。我皆随喜。一切菩萨所修无量难行苦行。志求无上正等菩提。广大功德。我皆随喜。如是虚空界尽。众生界尽。众生业尽。众生烦恼尽。我此随喜。无有穷尽。念念相续无有间断。身语意业无有疲厌　　复次善男子。言请转法轮者。所有尽法界。虚空界。十方三世一切佛刹极微尘中。一一各有不可说不可说佛刹极微尘数广大佛刹。一一刹中。念念有不可说不可说。佛刹极微尘数一切诸佛成等正觉。一切菩萨海会围绕。而我悉以身口意业。种种方便。殷勤劝请。转妙法轮。如是虚空界尽。众生界尽。众生业尽。众生烦恼尽。我常劝请一切诸佛。转正法轮。无有穷尽。念念相续无有间断。身语意业无有疲厌　　复次善男子。言请佛住世者。所有尽法界。虚空界。十方三世一切佛刹极微尘数诸佛如来。将欲示现般涅槃者。及诸菩萨。声闻缘觉。有学无学。乃至一切诸善知识。我悉劝请。莫入涅槃。经于一切佛刹极微尘数劫。为欲利乐一切众生。如是虚空界尽。众生界尽。众生业尽。众生烦恼尽。我此劝请无有穷尽。念念相续无有间断。身语意业无有疲厌　　复次善男子。言常随佛学者。如此娑婆世界。毗卢遮那如来。从初发心。精进不退。以不可说不可说身命而为布施。剥皮为纸。折骨为笔。刺血为墨。书写经典。积如须弥。为重法故。不惜身命。何况王位。城邑聚落。宫殿园林。一切所有。及余种种难行苦行。乃至树下成大菩提。示种种神通起种种变化。现种种佛身。处种种众会。或处一切诸大菩萨众会道场。或处声闻及辟支佛众会道场。或处转轮圣王小王眷属众会道场。或处刹利及婆罗门长者居士众会道场。乃至或处天龙八部人非人等众会道场。处于如是种种众会。以圆满音。如大雷震。随其乐欲成熟众生。乃至示现入于涅槃。如是一切我皆随学。如今世尊毗卢遮那。如是尽法界。虚空界。十方三世一切佛刹所有尘中。一切如来皆亦如是。于念念中。我皆随学。如是虚空界尽。众生界尽。众生业尽。众生烦恼尽。我此随学无有穷尽。念念相续无有间断。身语意业无有疲厌　　复次善男子。言恒顺众生者。谓尽法界。虚空界。十方刹海。所有众生种种差别。所谓卵生。胎生。湿生。化生。或有依于地水火风而生住者。或有依空及诸卉木而生住者。种种生类。种种色身。种种形状。种种相貌。种种寿量。种种族类。种种名号。种种心性。种种知见。种种欲乐。种种意行。种种威仪。种种衣服。种种饮食。处于种种村营聚落城邑宫殿。乃至一切天龙八部人非人等。无足二足。四足多足。有色无色。有想无想。非有想。非无想。如是等类。我皆于彼。随顺而转。种种承事。种种供养。如敬父母。如奉师长。及阿罗汉。乃至如来。等无有异。于诸病苦。为作良医。于失道者。示其正路。于闇夜中。为作光明。于贫穷者。令得伏藏。菩萨如是平等饶益一切众生。何以故。菩萨若能随顺众生。则为随顺供养诸佛。若于众生。尊重承事。则为尊重承事如来。若令众生生欢喜者。则令一切如来欢喜。何以故。诸佛如来。以大悲心而为体故。因于众生。而起大悲。因于大悲。生菩提心。因菩提心。成等正觉。譬如旷野沙碛之中。有大树王。若根得水。枝叶华果悉皆繁茂。生死旷野菩提树王。亦复如是。一切众生而为树根。诸佛菩萨而为华果。以大悲水。饶益众生。则能成就诸佛菩萨智慧华果。何以故。若诸菩萨。以大悲水。饶益众生。则能成就阿耨多罗三藐三菩提故。是故菩提。属于众生。若无众生。一切菩萨。终不能成无上正觉。善男子。汝于此义。应如是解。以于众生心平等故。则能成就圆满大悲。以大悲心。随众生故。则能成就供养如来。菩萨如是随顺众生。虚空界尽。众生界尽。众生业尽。众生烦恼尽。我此随顺无有穷尽。念念相续无有间断。身语意业无有疲厌　　复次善男子。言普皆回向者。从初礼拜。乃至随顺。所有功德。皆悉回向。尽法界。虚空界。一切众生。愿令众生常得安乐。无诸病苦。欲行恶法皆悉不成。所修善业。皆速成就。关闭一切诸恶趣门。开示人天涅槃正路。若诸众生。因其积集诸恶业故。所感一切极重苦果。我皆代受。令彼众生悉得解脱。究竟成就无上菩提。菩萨如是所修回向。虚空界尽。众生界尽。众生业尽。众生烦恼尽。我此回向无有穷尽。念念相续无有间断。身语意业无有疲厌。善男子。是为菩萨摩诃萨十种大愿具足圆满。若诸菩萨。于此大愿。随顺趣入。则能成熟一切众生。则能随顺阿耨多罗三藐三菩提。则能成满普贤菩萨诸行愿海。是故善男子。汝于此义。应如是知。若有善男子善女人。以满十方无量无边不可说不可说佛刹极微尘数一切世界。上妙七宝及诸人天最胜安乐。布施尔所一切世界所有众生。供养尔所一切世界诸佛菩萨。经尔所佛刹极微尘数劫。相续不断。所得功德。若复有人。闻此愿王。一经于耳。所有功德。比前功德。百分不及一。千分不及一。乃至优波尼沙陀分。亦不及一。或复有人。以深信心。于此大愿。受持读诵。乃至书写一四句偈。速能除灭五无间业。所有世间身心等病。种种苦恼。乃至佛刹极微尘数一切恶业。皆得销除一切魔军。夜叉罗刹。若鸠槃荼若毗舍阇。若部多等。饮血啖肉诸恶鬼神。皆悉远离。或时发心。亲近守护。是故若人诵此愿者。行于世间。无有障碍。如空中月出于云翳。诸佛菩萨之所称赞。一切人天皆应礼敬。一切众生悉应供养。此善男子。善得人身。圆满普贤所有功德。不久当如普贤菩萨。速得成就微妙色身。具三十二大丈夫相。若生人天。所在之处。常居胜族。悉能破坏一切恶趣。悉能远离一切恶友。悉能制伏一切外道。悉能解脱一切烦恼。如师子王摧伏群兽。堪受一切众生供养。又复是人。临命终时。最后刹那。一切诸根悉皆散坏。一切亲属悉皆舍离。一切威势悉皆退失。辅相大臣。宫城内外象马车乘。珍宝伏藏。如是一切无复相随。唯此愿王不相舍离。于一切时。引导其前。一刹那中。即得往生极乐世界。到已即见阿弥陀佛。文殊师利菩萨。普贤菩萨。观自在菩萨。弥勒菩萨等。此诸菩萨色相端严。功德具足。所共围绕。其人自见。生莲华中。蒙佛授记。得授记已。经于无数百千万亿那由他劫。普于十方不可说不可说世界。以智慧力。随众生心。而为利益。不久当坐菩提道场。降伏魔军。成等正觉。转妙法轮。能令佛刹极微尘数世界众生。发菩提心。随其根性。教化成熟。乃至尽于未来劫海。广能利益一切众生。善男子。彼诸众生。若闻若信此大愿王。受持读诵。广为人说。所有功德。除佛世尊余无知者。是故汝等。闻此愿王。莫生疑念。应当谛受。受已能读。读已能诵。诵已能持。乃至书写。广为人说。是诸人等。于一念中。所有行愿。皆得成就。所获福聚无量无边。能于烦恼大苦海中。拔济众生。令其出离。皆得往生阿弥陀佛极乐世界。尔时普贤菩萨摩诃萨。欲重宣此义。普观十方。而说偈言　　　所有十方世界中　　三世一切人师子　　　我以清净身语意　　一切遍礼尽无余　　　普贤行愿威神力　　普现一切如来前　　　一身复现刹尘身　　一一遍礼刹尘佛　　　于一尘中尘数佛　　各处菩萨众会中　　　无尽法界尘亦然　　深信诸佛皆充满　　　各以一切音声海　　普出无尽妙言辞　　　尽于未来一切劫　　赞佛甚深功德海　　　以诸最胜妙华鬘　　妓乐涂香及伞盖　　　如是最胜庄严具　　我以供养诸如来　　　最胜衣服最胜香　　末香烧香与灯烛　　　一一皆如妙高聚　　我悉供养诸如来　　　我以广大胜解心　　深信一切三世佛　　　悉以普贤行愿力　　普遍供养诸如来　　　我昔所造诸恶业　　皆由无始贪恚痴　　　从身语意之所生　　一切我今皆忏悔　　　十方一切诸众生　　二乘有学及无学　　　一切如来与菩萨　　所有功德皆随喜　　　十方所有世间灯　　最初成就菩提者　　　我今一切皆劝请　　转于无上妙法轮　　　诸佛若欲示涅槃　　我悉至诚而劝请　　　唯愿久住刹尘劫　　利乐一切诸众生　　　所有礼赞供养福　　请佛住世转法轮　　　随喜忏悔诸善根　　回向众生及佛道　　　我随一切如来学　　修习普贤圆满行　　　供养过去诸如来　　及与现在十方佛　　　未来一切天人师　　一切意乐皆圆满　　　我愿普随三世学　　速得成就大菩提　　　所有十方一切刹　　广大清净妙庄严　　　众会围绕诸如来　　悉在菩提树王下　　　十方所有诸众生　　愿离忧患常安乐　　　获得甚深正法利　　灭除烦恼尽无余　　　我为菩提修行时　　一切趣中成宿命　　　常得出家修净戒　　无垢无破无穿漏　　　天龙夜叉鸠槃荼　　乃至人与非人等　　　所有一切众生语　　悉以诸音而说法　　　勤修清净波罗蜜　　恒不忘失菩提心　　　灭除障垢无有余　　一切妙行皆成就　　　于诸惑业及魔境　　世间道中得解脱　　　犹如莲华不著水　　亦如日月不住空　　　悉除一切恶道苦　　等与一切群生乐　　　如是经于刹尘劫　　十方利益恒无尽　　　我常随顺诸众生　　尽于未来一切劫　　　恒修普贤广大行　　圆满无上大菩提　　　所有与我同行者　　于一切处同集会　　　身口意业皆同等　　一切行愿同修学　　　所有益我善知识　　为我显示普贤行　　　常愿与我同集会　　于我常生欢喜心　　　愿常面见诸如来　　及诸佛子众围绕　　　于彼皆兴广大供　　尽未来劫无疲厌　　　愿持诸佛微妙法　　光显一切菩提行　　　究竟清净普贤道　　尽未来劫常修习　　　我于一切诸有中　　所修福智恒无尽　　　定慧方便及解脱　　获诸无尽功德藏　　　一尘中有尘数刹　　一一刹有难思佛　　　一一佛处众会中　　我见恒演菩提行　　　普尽十方诸刹海　　一一毛端三世海　　　佛海及与国土海　　我遍修行经劫海　　　一切如来语清净　　一言具众音声海　　　随诸众生意乐音　　一一流佛辩才海　　　三世一切诸如来　　于彼无尽语言海　　　恒转理趣妙法轮　　我深智力普能入　　　我能深入于未来　　尽一切劫为一念　　　三世所有一切劫　　为一念际我皆入　　　我于一念见三世　　所有一切人师子　　　亦常入佛境界中　　如幻解脱及威力　　　于一毛端极微中　　出现三世庄严刹　　　十方尘刹诸毛端　　我皆深入而严净　　　所有未来照世灯　　成道转法悟群有　　　究竟佛事示涅槃　　我皆往诣而亲近　　　速疾周遍神通力　　普门遍入大乘力　　　智行普修功德力　　威神普覆大慈力　　　遍净庄严胜福力　　无著无依智慧力　　　定慧方便诸威力　　普能积集菩提力　　　清净一切善业力　　摧灭一切烦恼力　　　降伏一切诸魔力　　圆满普贤诸行力　　　普能严净诸刹海　　解脱一切众生海　　　善能分别诸法海　　能甚深入智慧海　　　普能清净诸行海　　圆满一切诸愿海　　　亲近供养诸佛海　　修行无倦经劫海　　　三世一切诸如来　　最胜菩提诸行愿　　　我皆供养圆满修　　以普贤行悟菩提　　　一切如来有长子　　彼名号曰普贤尊　　　我今回向诸善根　　愿诸智行悉同彼　　　愿身口意恒清净　　诸行刹土亦复然　　　如是智慧号普贤　　愿我与彼皆同等　　　我为遍净普贤行　　文殊师利诸大愿　　　满彼事业尽无余　　未来际劫恒无倦　　　我所修行无有量　　获得无量诸功德　　　安住无量诸行中　　了达一切神通力　　　文殊师利勇猛智　　普贤慧行亦复然　　　我今回向诸善根　　随彼一切常修学　　　三世诸佛所称叹　　如是最胜诸大愿　　　我今回向诸善根　　为得普贤殊胜行　　　愿我临欲命终时　　尽除一切诸障碍　　　面见彼佛阿弥陀　　即得往生安乐刹　　　我既往生彼国已　　现前成就此大愿　　　一切圆满尽无余　　利乐一切众生界　　　彼佛众会咸清净　　我时于胜莲华生　　　亲睹如来无量光　　现前授我菩提记　　　蒙彼如来授记已　　化身无数百俱胝　　　智力广大遍十方　　普利一切众生界　　　乃至虚空世界尽　　众生及业烦恼尽　　　如是一切无尽时　　我愿究竟恒无尽　　　十方所有无边刹　　庄严众宝供如来　　　最胜安乐施天人　　经一切刹微尘劫　　　若人于此胜愿王　　一经于耳能生信　　　求胜菩提心渴仰　　获胜功德过于彼　　　即常远离恶知识　　永离一切诸恶道　　　速见如来无量光　　具此普贤最胜愿　　　此人善得胜寿命　　此人善来人中生　　　此人不久当成就　　如彼普贤菩萨行　　　往昔由无智慧力　　所造极恶五无间　　　诵此普贤大愿王　　一念速疾皆销灭　　　族姓种类及容色　　相好智慧咸圆满　　　诸魔外道不能摧　　堪为三界所应供　　　速诣菩提大树王　　坐已降伏诸魔众　　　成等正觉转法轮　　普利一切诸含识　　　若人于此普贤愿　　读诵受持及演说　　　果报唯佛能证知　　决定获胜菩提道　　　若人诵此普贤愿　　我说少分之善根　　　一念一切悉皆圆　　成就众生清净愿　　　我此普贤殊胜行　　无边胜福皆回向　　　普愿沉溺诸众生　　速往无量光佛刹　　尔时普贤菩萨摩诃萨。于如来前。说此普贤广大愿王清净偈已。善财童子。踊跃无量。一切菩萨皆大欢喜。如来赞言。善哉善哉　　尔时世尊。与诸圣者菩萨摩诃萨。演说如是不可思议解脱境界胜法门时。文殊师利菩萨而为上首。诸大菩萨。及所成熟。六千比丘。弥勒菩萨而为上首。贤劫一切诸大菩萨。无垢普贤菩萨而为上首。一生补处住灌顶位诸大菩萨。及余十方种种世界。普来集会。一切刹海极微尘数诸菩萨摩诃萨众。大智舍利弗。摩诃目犍连等。而为上首。诸大声闻。并诸人天一切世主。天龙夜叉乾闼婆阿修罗迦楼罗紧那罗摩睺罗伽人非人等一切大众。闻佛所说。皆大欢喜。信受奉行　　　　大方广佛华严经卷第四十          
