　　　　大方广佛华严经卷第二十一　　　　罽宾国三藏般若奉　诏译　　　　入不思议解脱境界普贤行愿品　　尔时善财童子。于普救众生威德吉祥夜神所。闻菩萨普现一切世间调伏众生解脱门。及得一切如来现前三昧。超出一切众生庄严三昧。得如是等十千三昧。皆悉修习。起深信解。光明普照。周遍随顺。趣入游履。广大出生。自在作用渐次前行。往诣具足功德寂静音海夜神所。顶礼其足。绕无数匝。合掌恭敬。而作是言。圣者。我已先发阿耨多罗三藐三菩提心。我依善知识故。学菩萨行。修菩萨行。入菩萨行。住菩萨行。我愿出生一切智海不思议法。唯愿慈哀。为我宣说。菩萨云何学菩萨行。云何修菩萨道。时彼夜神。告善财言。善哉善哉。善男子。汝能依止诸善知识。求菩萨行。善男子。我得菩萨念念出生广大欢喜庄严解脱门。善财言。大圣。此解脱门为何事业。行何境界。修何方便。作何观察。夜神言。善男子。我发起清净平等乐欲心。我发起离一切世间尘垢清净坚固庄严心。我发起于一切事难作能作决定不退心。我发起庄严一切功德宝山犹如须弥处金轮上永不倾动心。我发起于一切处无所住著心。我发起普现一切众生前皆能救护心。我发起见一切佛海无有厌足心。我发起求一切菩萨清净愿力心。我发起住普遍大智光明海心。我发起令一切众生超过忧恼生死旷野心。我发起令一切众生舍离愁叹众苦心。我发起令一切众生舍离种种不可意色声香味触法心。我发起令一切众生舍离种种恩爱别离怨憎会苦心。我发起令一切众生舍离种种恶业因缘愚痴等苦心。我发起与一切恶趣险难众生作救护心。我发起令一切众生出生死苦显示正道心。我发起令一切众生舍离生老病死等苦心。我发起令一切众生成就如来无上法乐心。我发起令一切众生皆受清净大喜乐心。我发起令一切众生修行正行无厄难心。发是心已。复为说法。令其渐至一切智地。所谓若见众生乐著所住宫殿屋宅。我为说法。令其了达诸法本性。离诸执著。若见众生恋著父母兄弟亲属。我为说法。令其得入诸佛菩萨清净众会。若见众生恋著妻子情无舍离。我为说法。令其舍离生死爱染。起大悲心。于一切众生平等无二。若见众生恋著市肆廛里集会。我为说法。令其得与众圣集会。若见众生贪著资具。我为说法。令其具足诸波罗蜜。若见众生爱著音乐。我为说法令其爱乐清净法乐。若见众生著五欲境。我为说法。令其得入如来境界。若见众生多起嗔恚。我为说法。令住如来忍波罗蜜。若见众生其心懈怠。我为说法。令得清净勤波罗蜜。若见众生其心散乱。我为说法。令得如来禅波罗蜜。若见众生入见稠林无明闇障。我为说法。令得出离稠林黑闇。若见众生无有智慧。我为说法。令其成就般若波罗蜜。若见众生染著三界。我为说法。令于生死心无取舍而得安住方便波罗蜜。若见众生志意下劣。我为说法。令其圆满佛菩提愿。若见众生但求自利。我为说法。令其发起平等利益诸众生愿。若见众生志乐微弱。我为说法。令得菩萨力波罗蜜。若见众生愚痴黑闇。我为说法。令得如来究竟清净智波罗蜜。若见众生色相不具。我为说法。令得如来圆满色身。若见众生形容丑陋。我为说法。令得无上清净法身。若见众生色相粗恶。我为说法。令得微细金色皮肤。若见众生诸苦逼迫。我为说法。令得如来最极安乐。若见众生种种安乐。我为说法。令其安住一切智乐。若见众生种种病苦。我为说法。令其成就如影像身。若见众生积集色爱。我为说法。令其爱乐诸菩萨行。若见众生贫穷所困。我为说法。令得菩萨功德宝藏。若见众生乐止园林。我为说法。令其供养承事诸佛住法园苑。若见众生游行道路。我为说法。令其趣向一切智道。若见众生乐居村邑。我为说法。令出三界。若见众生乐住聚落。我为说法。令其超越二乘之道住如来地。若见众生乐住城郭。我为说法。令其得住法王城中。若见众生乐止四隅。我为说法。令得三世平等智慧。若见众生乐止诸方。我为说法。令得智慧见一切法。若见众生贪行多者。我为彼说不净观门。令其舍离生死渴爱。若见众生嗔行多者。我为彼说大慈观门。令勤修习心无恼害。若见众生痴行多者。我为说法。令得智眼观诸法海。若见众生等分行者我为说法。令其得入一切胜智诸大愿海。若见众生乐生死乐。我为说法。令其厌离。若见众生厌生死苦应为如来之所化者。我为说法。令悟无生示现受生。若见众生爱著五蕴。我为说法。令其得住无依境界。若见众生其心下劣。我为显示胜庄严道。若见众生心生憍慢。为说如来平等法忍。若见众生其心谄曲。为说菩萨清净直心。善男子。我以如是无量法施。摄诸众生。种种方便教化调伏。令离恶道受人天乐。脱三界缚住一切智。我时便得广大欢喜法光明海。速疾爱乐甚深圆满。其心怡畅。安隐适悦。复次善男子。我常观察一切菩萨道场众海。修种种愿行。现种种净身。有种种常光。放种种光明。以种种方便。入一切智门。入种种三昧。现种种神变。出种种音声海。具种种庄严身。入种种如来门。诣种种国土海。见种种诸佛海。得种种辩才海。照种种解脱境。得种种智光海。入种种三昧海。游戏种种解脱宫殿。以种种门趣一切智。以庄严云覆虚空界。观察种种道场众会。集种种世界。入种种佛刹。诣种种方海。受种种如来命。从种种如来所。与种种菩萨俱。雨种种庄严云。入如来种种方便。观如来种种法海。思如来种种神通门。顺如来种种智慧海。往如来种种殊胜会。坐如来种种庄严座。善男子。我观察此道场众会。知佛神力无量无边。生大欢喜。善男子。我观毗卢遮那如来。念念出现不思议色身。既见是已。生大欢喜又观如来。于念念中放大光明。充满无边广大法界。既见是已。生大欢喜。又见如来一一毛孔。念念出现无量佛刹极微尘数光明海。一一光明以无量佛刹极微尘数光明。而为眷属。一一周遍一切法界。销灭一切诸众生苦。既见是已。生大欢喜。又善男子。我观如来顶及两肩。念念出现一切佛刹极微尘数宝焰山云。充满十方一切法界。既见是已。生大欢喜。又善男子。我观如来一一毛孔。于念念中。出一切佛刹极微尘数香光明云。充满十方一切佛刹。既见是已。生大欢喜。又善男子。我观如来一一相海。于念念中。出一切佛刹极微尘数诸相庄严如来身云。遍往十方一切世界。既见是已。生大欢喜。又善男子。我观如来一一随好。于念念中。出一切佛刹。极微尘数随好光明如来身云。既见是已。生大欢喜。又善男子。我观如来一一毛孔。于念念中。出不可说不可说佛刹极微尘数佛变化云。示现如来从初发心。修波罗蜜。具庄严道。入菩萨地。游戏菩萨种种神力。既见是已。生大欢喜。又善男子。我观如来一一毛孔。念念出现不可说不可说佛刹极微尘数天王身云。及以天王自在神变。充遍一切十方法界。应以天王身而得度者。即现其前而为说法。既见是已。生大欢喜。又善男子。我观如来一一毛孔。念念出现不可说不可说佛刹极微尘数龙王身云。夜叉王身云。乾闼婆王身云。阿修罗王身云。迦楼罗王身云。紧那罗王身云。摩睺罗伽王身云。人王身云。梵王身云。莫不念念毛孔中现如是神变。如是身相。如是言音。如是说法。我见是已。于念念中。生大欢喜。广大信乐。量与法界萨婆若等。昔所未得。而今始得。昔所未解。而今始解。昔所未证。而今始证。昔所未入。而今始入。昔所未满。而今始满。昔所未见。而今始见。昔所未闻。而今始闻。何以故。以能了知法界相故。知一切法唯一相故。能平等入三世道故。能说一切无边法故　　善男子。我入此菩萨念念出生广大欢喜庄严解脱光明海。又善男子。此解脱无边。普入一切法界门故。此解脱无尽。等发一切智性心故。此解脱无量。菩萨智眼所知境故。此解脱无际。入无际畔一切众生心想中故。此解脱甚深。寂静智慧所观察故。此解脱广大。周遍一切如来境故。此解脱无坏。菩萨智眼之所知故。此解脱无底。尽于法界之源底故。此解脱者即是普门。于一事中。普遍出生诸神变故。此解脱者体性不空。一切法身等无二故。此解脱者终无有生。以能了知如幻法故。此解脱者犹如影像。一切智愿光所生故。此解脱者犹如变化。诸菩萨行妙变化故。此解脱者犹如大地。为一切众生所依处故。此解脱者犹如大水。能以大悲润一切故。此解脱者犹如大火。干竭众生贪爱水故。此解脱者犹如大风。令诸众生速疾趣于一切智故。此解脱者犹如大海。众功德宝。庄严一切诸众生故。此解脱者如须弥山。出一切智法宝海故。此解脱者如天宫殿。一切妙法所庄严故。此解脱者犹如虚空。普容三世一切如来神通力故。此解脱者犹如大云。普为众生雨法雨故。此解脱者犹如净日。能破众生无知闇故。此解脱者犹如满月。满足广大福智海故。此解脱者犹如如来。于一切处正遍知故。此解脱者犹如自影。从自善业所化出故。此解脱者犹如谷响。随其所应为说法故。此解脱者犹如影像。随众生心而照现故。此解脱者如大树王。开敷一切神通华故。此解脱者犹如金刚。从本已来不可坏故。此解脱者如如意珠。出生无量自在力故。此解脱者如离垢藏摩尼宝王。示现一切三世如来诸神变故。此解脱者犹如喜幢妙摩尼宝。能平等出一切诸佛法轮声故。善男子。我今为汝。种种称赞此解脱门无比希有真实功德。难解难入。难信难知。汝应思惟。随顺悟入。尔时善财童子。白夜神言。圣者。云何修行得此解脱。具足圆满。夜神言。善男子。菩萨修行十大法藏。积集圆满。光明遍照爱乐出生。威力自在。则能成就此解脱门。何等为十。一修布施广大法藏。随众生心。悉令满足。二修净戒广大法藏。普入一切佛功德海。三修安忍广大法藏。能遍思惟一切法性。四修精进广大法藏。趣一切智恒无退转。五修禅定广大法藏。能灭一切众生热恼。六修般若广大法藏。能遍了知一切法海。七修方便广大法藏。能遍成熟诸众生海。八修诸愿广大法藏。能遍游入诸佛刹海。为诸众生。尽未来劫。修菩萨行。九修诸力广大法藏。能念念中现于一切法界教海。于一切刹。成等正觉。常无休息。十修净智广大法藏。能得如来清净妙智。遍知三世一切诸法无有障碍。善男子。若诸菩萨。安住如是十大法藏。则能获得如是解脱。清净增长。积集具足。出生坚固。广大成就。安住圆满　　善财白言。圣者汝发阿耨多罗三藐三菩提心。其已久如。夜神言。善男子。此华藏庄严世界海东。过千世界海。有世界海。名一切净光众宝庄严。有世界种。名大愿光明音。中有世界。名无垢金光庄严。以一切香金刚摩尼王为体。形如楼阁。众妙宝云以为其际。住于一切宝璎珞海。妙宫殿云而覆其上。净秽相杂。彼世界中。乃往古世。有劫名普照光幢。有国名普宝吉祥藏。有菩提场。名一切宝藏众色光明。有佛名不退转法界妙音。于此场中。成等正觉。我于尔时。作菩提树神。名福德灯光明幢。守护道场。见彼如来成等正觉。示现种种自在神力。发阿耨多罗三藐三菩提心。即于此时。获得三昧。名普照如来功德海。彼道场中。次有如来。出兴于世。名法树威德山王。我时命终。还生于此。为道场主夜神名。吉祥福智光明。见彼如来转正法轮现大神通。即得三昧。名普照一切离贪境界。次有如来出兴于世。名一切法海音声王。我为夜神。因得见佛。种种承事。供养恭敬。心生欢喜。即获三昧。名增长一切善法地。次有如来出兴于世。名宝光明灯幢王。我为夜神。因得见佛。承事供养。令其欢喜。即获三昧。名普现神通光明云。次有如来出兴于世。名功德须弥光威德王。我为夜神。因得见佛。承事供养。令得欢喜。则获三昧。名普照诸佛海。次有如来出兴于世。名法云妙音声王。我为夜神。因得见佛。承事供养。令心欢喜。即获三昧。名一切法海灯。次有如来出兴于世。名智炬光照王。我为夜神。因得见佛。承事供养。令其欢喜。即获三昧。名灭一切众生苦光照灯。次有如来出兴于世。名妙法神通速疾幢。我为夜神。因得见佛。承事供养。心大欢喜。即获三昧。名三世如来所行光明藏。次有如来出兴于世。名法灯勇猛智慧师子王。我为夜神。因得见佛。承事供养。令生欢喜。即获三昧。名一切世间无碍智轮威德光。次有如来出兴于世。名智力具足威德王。我为夜神。因得见佛。承事供养。令心欢喜。即获三昧。名普照三世众生根行影像。如是。善男子。彼无垢金光庄严世界。普照光明幢劫中。有如是等十佛刹极微尘数如来出兴于世。我于彼时。或为天王。或为龙王。或为夜叉王。或为乾闼婆王。或为阿修罗王。或为迦楼罗王。或为紧那罗王。或为摩睺罗伽王。或为人王。或为梵王。或为天身。或为人身。或为男子身。或为女人身。或为童男身。或为童女身。悉以种种诸供养具。恭敬供养尊重承事彼诸如来。亦闻诸佛所说妙法。悉皆听受。忆持不忘。从此命终。还即于此世界中生。经于佛刹极微尘数劫。修行菩萨种种妙行。然后寿终。生此华藏庄严世界海中娑婆世界。值迦罗鸠孙驮如来。承事供养。令生欢喜。得三昧。名离一切尘垢影像光明。次值拘那含牟尼如来。承事供养。令生欢喜。得三昧。名普光遍照一切刹海。次值迦叶如来。承事供养。令生欢喜。得三昧。名演一切众生妙音声海。次值毗卢遮那如来。于此道场成等正觉。念念示现种种神通广大威力。我时得见。即获此念念出生广大欢喜庄严解脱门。得此解脱已。能入十不可说不可说佛刹极微尘数法界诸安立海。见彼一切法界安立海。一切佛刹所有极微尘。一一尘中。有十不可说不可说佛刹极微尘数诸佛国土。一一国土。皆有毗卢遮那如来。坐于道场。于念念中成等正觉。现诸神变。所现神变。一一皆遍一切法界海。亦见自身在彼一切诸如来所。又亦闻彼一切世界一切如来种种说法。我悉听受忆持不忘。复次善男子。我复见彼一切如来一一毛孔。出生种种变化海。现神通力。于十方一切法界海。一切佛刹海一切世界种。一切世界中。随诸众生种种生类。种种心性。种种想行。如其所应转正法轮。我得速疾陀罗尼力。悉能受持一切文义。正念思惟。以明了智。普入一切清净法藏。以自在智。普游一切甚深法海。以周遍智。普知三世诸广大义。以平等智。普达诸佛无差别法。我能如是悟解一切诸佛法门。一一法门中。悟解一切修多罗云。一一修多罗云中。悟解一切法海。一一法海中。悟解一切法品。一一法品中。悟解一切法云。一一法云中。悟解一切法流。一一法流中。出生一切法爱乐海。一一法爱乐海。出生一切地。一一地中。出生一切三昧海。一一三昧海。得一切见佛海。一一见佛海。得一切智光海。一一智光海。普照三世。遍入十方。知无量如来过去诸行海。知无量如来所有本事海。知无量如来难舍能舍布施波罗蜜海。知无量如来圆满净戒波罗蜜海。知无量如来清净安忍波罗蜜海。知无量如来广大精进波罗蜜海。知无量如来圆满清净禅波罗蜜海。知无量如来甚深趣入般若波罗蜜海。知无量如来种种方便波罗蜜海。知无量如来种种增长愿波罗蜜海。知无量如来种种成就力波罗蜜海。知无量如来种种圆满智波罗蜜海。知无量如来过去种种超菩萨地无障碍行智光普照海。知无量如来过去种种住菩萨地无障碍行无量劫海现神通力。知无量如来过去种种圆满菩萨地。知无量如来过去种种修习菩萨地。知无量如来过去种种净治菩萨地。知无量如来过去种种观察菩萨地。知无量如来过去为菩萨时常见诸佛如影随形。知无量如来过去为菩萨时尽见佛海劫海同住。知无量如来过去为菩萨时以无量身遍生刹海。知无量如来过去为菩萨时周遍法界修广大行。知无量如来过去为菩萨时示现种种诸方便门调伏成熟一切众生。知无量如来放大光明普照十方一切刹海。知无量如来现大神力普现一切众生之前。知无量如来广大智地光明自在。知无量如来成等正觉神变难思。知无量如来转正法轮悉能受持无有忘失。知无量如来示现相海。知无量如来示现身海。知无量如来广大境界。彼诸如来。从初发心。乃至法灭。如是等法。所有勤求。相应方便我于念念。悉得知见甚深证入。善男子。汝问我言。发心已来。为久如者。我念往昔过二佛刹极微尘数劫。如上所说。于无垢金光庄严世界。为福德灯圆满光明幢菩提树神。闻不退转法界妙音如来种种说法。发阿耨多罗三藐三菩提心。经二佛刹极微尘数劫。种种修行诸菩萨行。然后生此娑婆世界贤劫之中。从迦罗鸠孙驮佛。至释迦牟尼佛。及此劫中。未来所有一切如来。我皆亲近。承事供养。恭敬尊重。令生欢喜。如此世界贤劫之中。供养未来一切诸佛。一切世界一切劫中所有未来一切诸佛。悉亦如是。亲近承事。种种供养。善男子。彼无垢金光庄严世界今犹现在。诸佛出现相续不断。汝当一心修此菩萨大勇猛门。尔时具足功德寂静音海主夜神。欲重宣此解脱门义。为善财童子。而说偈曰　　　善财汝今听我说　　如是净妙解脱门　　　闻已爱乐生欢喜　　究竟勤修令悟入　　　我昔修行多劫海　　生于广大深信心　　　常观法性令现前　　速证如空一切智　　　我于三世诸佛所　　咸生广大信乐心　　　最胜清净诸眷属　　悉愿承事常亲近　　　我见过去天人师　　为利众生皆供养　　　闻此广大净法门　　其心爱敬生欢喜　　　常于父母及师长　　尊重恭敬令欢悦　　　如是曾无休懈心　　于此解脱能深入　　　又于老病贫穷人　　无主诸根不具足　　　经无数劫受轮回　　慈心愍济令安乐　　　浊劫水火及王贼　　醉象恶兽诸恐怖　　　我昔修行有海中　　种种救护令除免　　　三有烦恼恒炽然　　诸恶业障常缠覆　　　堕于生死险难中　　我昔救彼令除灭　　　一切恐怖恶趣中　　种种苦难恒相续　　　生老病死厄其身　　我当救彼咸令出　　　愿尽未来一切劫　　普为苦恼诸群生　　　灭除生死使无余　　得佛究竟诸安乐　　善男子。我唯知此念念速疾出生广大欢喜庄严解脱门。如诸菩萨摩诃萨。深入一切法界海。远离一切内外苦。永除一切诸妄想。具足一切菩萨智。悉知一切诸劫数。普见一切刹成坏。而我云何能知能说彼功德行。善男子。此菩提场。如来清净圆满会中。有主夜神。名守护一切城增长威德。汝诣彼问。菩萨云何学菩萨行。修菩萨道。尔时善财童子。一心观察具足功德寂静音海主夜神身。合掌恭敬。以偈赞曰　　　我因随顺善友教　　今来得诣天神所　　　身无边量等须弥　　处座庄严皆妙好　　　非是执著于色相　　计有诸法为依止　　　邪见浅识劣智人　　而能了知尊境界　　　一切世间天及人　　于无边劫常观察　　　不能测度圣天身　　色相无量难思故　　　天能远离于诸蕴　　亦复不依于界处　　　普为众生出世间　　示现种种神通力　　　最胜智眼常清净　　无垢无动无所著　　　能观一切极微中　　见佛种种神通力　　　仁今身为正法藏　　心智无碍常清净　　　既得如来智慧光　　复照一切诸群品　　　心能普集无边业　　庄严一切诸世间　　　了一切法皆是心　　现身等彼众生数　　　解了世间犹若梦　　一切诸佛犹如影　　　诸法如响悉皆空　　随心普现而无著　　　天能普为诸众生　　念念现身恒自在　　　于有于无心不住　　常闻说法遍诸方　　　无量刹尘诸刹海　　及善逝海众生海　　　如是悉在一尘中　　此尊解脱境界力　　时善财童子。以此妙偈。赞彼神已。顶礼其足。绕无数匝。殷勤瞻仰。辞退而去　　　　大方广佛华严经卷第二十一　　　　大方广佛华严经卷第二十二　　　　罽宾国三藏般若奉　诏译　　　　入不思议解脱境界普贤行愿品　　尔时善财童子。随顺修行。具足功德寂静音海主夜神所得解脱。观察彼神所说法门。一一文句。皆无忘失。于无量深心。无量法性。一切方便神通智慧。忆念思择。相续不断。微细分别。解了甚深。其心广大证入安住。渐行往诣守护一切城增长威德主夜神所。见彼夜神。坐光明普照一切宫殿摩尼宝王大莲华藏师子之座。百千夜神而为眷属前后围绕。现普应一切众生色相身。现普对一切众生之前身。现不染一切世间身。现等一切众生身数身。现超过一切世间身。现调伏众生随转身。现速往一切十方身。现圆满一切大愿身现灭除一切障碍究竟如来体性身。现究竟教化成熟一切众生身。善财见已。欢喜踊跃。心愿圆满。欣庆无量。顶礼其足。绕无数匝。于前合掌。白言圣者。我已先发阿耨多罗三藐三菩提心。而未知菩萨修菩萨行时。云何利益安乐众生。云何以无上摄摄取众生。云何学菩萨道。云何住菩萨业。云何顺诸佛教。云何近法王位。唯愿慈哀为我宣说。时彼夜神。告善财言。善哉善哉。善男子。汝为救护一切众生故。汝为严净一切佛刹故。汝为供养一切如来故。汝欲住一切劫救众生故。汝欲守护一切佛种性故。汝欲普入十方修诸行故。汝欲普入一切法门海故。汝欲以平等心遍入一切所知境故。汝欲普遍闻持一切如来正法轮故。汝欲普随一切众生心之所乐雨法雨故。问诸菩萨所修行门。善男子。我得菩萨甚深自在可爱妙音解脱门。为大法师。白缯系顶。于一切法心无所著。善能开示一切如来深法藏故。具大誓愿大慈悲力。令一切众生住菩提心故。能作一切利众生事。积聚善根无休息故。为一切众生调御之师。令一切众生住一切智道故。为一切世间。作大法云。普雨一切契经法故。为一切世间清净法日。普照世间令生善根故。于一切世间其心平等。普令众生增善法故。于诸境界。其心清净。除灭一切不善业故为大导师。引导众生。令入一切善行中故。为诸众生。智慧庄严。令诸世间以智先导诸善行故。恒事一切诸善知识为令众生住佛教故。善男子。我以此等法施众生。令生白法求一切智。其心坚固。犹如金刚那罗延藏。善能观察佛力魔力。常得亲近诸善知识。摧破一切业惑障山。集一切智助道之法。心恒不舍一切智地。圆满白净无碍法门。善男子。我以如是净法光明。普遍觉悟一切众生。种种饶益。积集善根。增长成就助道法时。常作十种观察法界。何者为十。所谓我知法界无量。获得广大智光明故。我知法界无边。见一切佛诸神变故。我知法界无际。普入一切诸佛国土。恭敬供养诸如来故。我知法界无畔。普于一切世界海中。示现修行菩萨行故。我知法界无断。入于如来甚深平等种种圆满不断智故。我知法界一性。入于如来圆满言音。随众生心无不了故。我知法界性净。入于如来过去愿海。究竟调伏诸众生故。我知法界遍诸众生。普贤妙行悉周遍故。我知法界一庄严。普贤神通善庄严故。我知法界不可坏。一切善根。充满法界不可坏故。善男子。我作此十种观察法界。随顺解知出生一切广大善根辨助道法。明了诸佛殊胜威德。深入如来难思境界。又善男子。我以如是随顺作意。正念思惟。得如来十种广大威德陀罗尼轮。普为众生。演说妙法。何者为十。所谓普入一切法海陀罗尼轮。普持一切法藏陀罗尼轮。普受一切清净法云陀罗尼轮。普念一切如来智灯陀罗尼轮。普演一切如来名号音声陀罗尼轮。普入三世诸佛平等愿海陀罗尼轮。普入一切诸乘行海速疾圆满陀罗尼轮。普入一切众生业海净诸垢障陀罗尼轮。疾转一切业海清净陀罗尼轮。速疾出生一切智智勇猛成就陀罗尼轮。善男子。此十陀罗尼轮。以十千陀罗尼轮而为眷属。恒为众生演说妙法。善男子。我或为众生说闻慧法。或为众生说思慧法。或为众生说修慧法。或为众生说一有海法。或为众生说一切有海法。或为众生说一如来名号海法。或为众生说一切如来名号海法。或为众生说一世界海法。或为众生说一切世界海法。或为众生说一佛授记海法。或为众生说一切佛授记海法。或为众生说一如来众会道场海法。或为众生说一切如来众会道场海法。或为众生说一如来法轮海法。或为众生说一切如来法轮海法。或为众生说一如来修多罗海法。或为众生说一切如来修多罗海法。或为众生说一如来集会海法。或为众生说一切如来集会海法。或为众生说一萨婆若心海法。或为众生说一切萨婆若心海法。或为众生说一乘出离法。或为众生说一切乘出离法。善男子。我以此等不可说法门。为众生说。善男子。我入如是等无差别法界门海。说无上法。普遍最胜摄诸众生。尽未来劫。住普贤行时。此甚深自在可爱妙音解脱。于念念中。修习增长一切菩萨诸解脱门。念念充满一切法界。时善财童子。白夜神言。奇哉圣者。此解脱门。如是希有。如是甚深。圣者证得其已久如。夜神告言。善男子。乃往古昔。过世界转极微尘数劫。有劫名无垢焰光。世界名法界焰光吉祥云。以现一切众生业海变化摩尼王为体。形如莲华。净秽相杂。依须弥山极微尘数差别香摩尼王网而住。以一切如来过去大愿声妙宝莲华。次第庄严。须弥山极微尘数宝莲华轮围山。周匝围绕。须弥山极微尘数香摩尼宝间错庄严。有须弥山极微尘数四天下。一一四天下。有不可说不可说百千亿那由他城。善男子。彼世界中。有四天下。名种种色妙庄严幢。中有王都。名普宝拘苏摩光。去彼不远。有菩提场。名普现法王宫殿影像。须弥山极微尘数如来。于中出现。其最初佛。名一切法海大声光明王。彼佛出时。有转轮王。名无垢面日光明。于其佛所。闻一切法海旋修多罗。悉能受持。佛涅槃后。其王出家。护持正法。法欲灭时。有千部异。佛正法眼。分十千门。各随其宜。种种说法。近于末劫。五浊现时。诸恶比丘业惑障重。种种缠缚。多诸斗诤。乐著境界。受取无厌。不求一切增胜功德。乐说王论。贼论。女论。国论。海论。及诸世间种种议论。不舍外道断灭见论。心生爱染情无舍离。时王比丘。以正法音而语之言。奇哉苦哉。佛于无数大劫海中。忍种种苦。集此法炬。云何汝等而共毁灭。作是语已。上升虚空。高七多罗树。身出无量众色焰云。放种种色大光明网。令无量众生除烦恼热。令无量众生发菩提心。以是因缘。彼如来教。复于六十千岁。而得兴盛。时彼众中。有比丘尼。名法轮变化光。是此王女。百千比丘尼而为眷属。闻父王语。及见神通光明威力。皆发阿耨多罗三藐三菩提心。永不退转诸比丘尼。各得三昧。名现见如来平等出生。及得陀罗尼。名一切如来转法轮金刚光明。及得般若波罗蜜。名普入一切法门海。时法轮变化光比丘尼。即得三昧。名出生一切佛教光明灯。又得此甚深自在可爱妙音解脱。得此三昧解脱门故。身心柔软。微细适悦。便得现见一切法海大声光明王如来一切所有神通威力。善男子。于汝意云何。彼无垢面日光明转轮圣王。随彼如来。转正法轮。及涅槃后。兴其末法。然大法炬。光照世间者。岂异人乎。今普贤菩萨是。其法轮变化光比丘尼。即我身是。百千眷属比丘尼。即此会中百千夜神是。我于彼时。守护佛法。令百千比丘尼于阿耨多罗三藐三菩提。得不退转。又令得现见一切如来平等出生三昧。又令得一切如来法轮金刚光明陀罗尼。又令得普入一切法门海般若波罗蜜。善男子。次彼如来。有佛出兴。名无垢法山顶智光明。我以种种承事供养。令心欢喜。次有佛兴。名法轮圆满光明髻。次有佛兴。名法日吉祥云。次有佛兴。名法海门妙声王。次有佛兴。名法日智轮灯。次有佛兴。名法拘苏摩幢云。次有佛兴。名法焰光山幢王。次有佛兴。名甚深吉祥圆满月。次有佛兴。名法智出生普光明藏。次有佛兴。名出生根本智藏。次有佛兴。名吉祥藏山王。次有佛兴。名普门智须弥贤。次有佛兴。名速疾精进幢。次有佛兴。名法宝拘苏摩吉祥云。次有佛兴。名甚深寂静山光明髻。次有佛兴。名法焰光明影像月。次有佛兴。名智焰光吉祥海。次有佛兴。名普贤圆满智。次有佛兴。名无上神通智光明王。次有佛兴。名福德焰光开敷拘苏摩灯。次有佛兴。名智师子幢王。次有佛兴。名普日光明王。次有佛兴。名须弥相宝庄严王。次有佛兴。名日光勇猛普照影像。次有佛兴。名法网觉胜月。次有佛兴。名法莲华开敷吉祥云。次有佛兴。名日轮普光明。次有佛兴。名普光吉祥大声。次有佛兴。名师子无畏金刚那罗延。次有佛兴。名普智勇猛幢。次有佛兴。名普法开敷莲华身。次有佛兴。名功德拘苏摩吉祥海。次有佛兴。名高山法门光明藏。次有佛兴。名高山智焰光明云。次有佛兴。名普法高山面门光明。次有佛兴。名道场吉祥月。次有佛兴。名炽然法炬吉祥月。次有佛兴。名普影像光明髻。次有佛兴。名法速疾灯幢。次有佛兴。名金刚海幢云。次有佛兴。名名称山吉祥云。次有佛兴。名栴檀吉祥月。次有佛兴。名普吉祥拘苏摩威德光。次有佛兴。名照一切众生光明王。次有佛兴。名功德莲华吉祥藏。次有佛兴。名香焰普光明王。次有佛兴。名波头摩华因。次有佛兴。名众相山毗卢遮那。次有佛兴。名普音声名称幢。次有佛兴。名须弥山普门光明。次有佛兴。名法城吉祥光明。次有佛兴。名大树山威德。次有佛兴。名普吉祥毗卢遮那幢。次有佛兴。名吼法海大音声光。次有佛兴。名出生威德一切法宫殿。次有佛兴。名普智最胜光。次有佛兴。名最胜吉祥相。次有佛兴。名法力勇猛幢。次有佛兴。名转法轮妙音声。次有佛兴。名功德焰冠智慧光。次有佛兴。名出生吉祥法轮月。次有佛兴。名法轮莲华毗卢遮那幢。次有佛兴。名宝莲华光明藏。次有佛兴。名宝吉祥云山灯。次有佛兴。名普清净拘苏摩。次有佛兴。名种种吉祥焰须弥藏。次有佛兴。名焰轮圆满山王。次有佛兴。名福德云种种色。次有佛兴。名法山云幢王。次有佛兴。名功德山王光明。次有佛兴。名法日云灯王。次有佛兴。名法云名称遍满王。次有佛兴。名法轮云。次有佛兴。名开悟菩提智威德幢。次有佛兴。名普照法轮吉祥月。次有佛兴。名摩尼金山威德贤。次有佛兴。名妙高吉祥威德贤。次有佛兴。名贤德广大光。次有佛兴。名普智慧妙声云。次有佛兴。名法力吉祥功德山。次有佛兴。名吉祥云香焰王。次有佛兴。名金色摩尼山妙音声。次有佛兴。名顶髻藏出一切法圆满光明云。次有佛兴。名法轮炽盛威德王。次有佛兴。名无上出生威德。次有佛兴。名普精进炬光明云。次有佛兴。名三昧印广大智慧海光明冠。次有佛兴。名妙宝吉祥威德王。次有佛兴。名法炬宝帐妙音声。次有佛兴。名普照虚空界无畏法光明。次有佛兴。名相好庄严幢。次有佛兴。名种种色光明焰山云。次有佛兴。名照无障碍法虚空光明。次有佛兴。名妙相华开敷身。次有佛兴。名最胜世主妙光明音。次有佛兴。名一切法三昧妙光明音。次有佛兴。名妙辩才。法音功德藏。次有佛兴。名炽然光明法海妙音云。次有佛兴。名普照三世大光明相威德王。次有佛兴。名普照法轮吉祥山广大光明。次有佛兴。名法界师子光。次有佛兴。名毗卢遮那吉祥妙高。次有佛兴。名一切三昧海普遍光焰师子王。次有佛兴。名普智光明灯。次有佛兴。名普智慧光明法城灯。善男子。如是等须弥山极微尘数如来。其最后佛。名法界城智慧灯光王。于无垢焰光劫中。出兴于世。我皆尊重。亲近供养。听闻受持所说妙法。我亦于彼诸如来所。出家学道。护持法教。入此菩萨甚深自在可爱妙音解脱。种种方便。教化成熟无量众生。从是已来。于佛刹极微尘数劫。所有诸佛。出兴于世。我皆供养。修行其法。善男子。我从是来。于生死夜无明昏寐诸众生中。而独觉悟。令诸众生守护心城。舍三界城。住一切智无上法城。善男子。我唯知此甚深自在可爱妙音解脱。如诸菩萨摩诃萨。舍离世间诸杂秽语。不作二语检策语业。行正直道。安住胜义。成就圆满。永不系属一切语言。于念念中。开悟一切语言自性。深入一切诸言音海。了知众生诸秘密海。明见一切诸法门海。普摄一切平等法海。出生种种陀罗尼海。已得自在。随诸众生心之所宜。而为说法。善巧方便。究竟调伏成熟众生。能普摄受一切众生。巧修菩萨诸无上业。深入菩萨种种法门极微细智。能善观察种种妙事诸菩萨藏。能自在说诸菩萨法。何以故。已得成就一切法轮陀罗尼故。得名殊胜真实丈夫。而我云何能知能说彼功德行。善男子。此菩提场佛众会中。有主夜神名能开敷一切树华安乐汝诣彼问。菩萨云何学一切智。云何修一切智。云何引导一切众生。令其悟入一切智城。尔时守护一切城增长威德主夜神。欲重宣此解脱门义。为善财童子。而说偈曰　　　菩萨解脱深难见　　虚空如如平等际　　　普见无边法界中　　所有一切三世佛　　　出生无量诸解脱　　证入难思真法性　　　速疾增长无碍智　　通达三世慈悲道　　　过于刹转极微劫　　时有劫名无垢光　　　刹号法光吉祥云　　城名普宝拘苏摩　　　其中诸佛兴于世　　量与须弥尘数等　　　佛号法海大声王　　于此劫中先出现　　　乃至其中最后佛　　名为法界智灯王　　　如是一切诸如来　　我皆供养听闻法　　　我见法海音王佛　　其身普作真金色　　　众相庄严如宝山　　发心愿得无师道　　　我暂见彼如来身　　即发菩提广大心　　　誓愿勤求一切智　　心等如空法界性　　　由斯普见三世佛　　及以一切菩萨海　　　亦见刹海众生海　　普遍发起大悲心　　　随诸众生心所宜　　一身普现无边刹　　　舒光动地遍十方　　开悟一切诸含识　　　见第二佛而亲近　　亦见十方刹海佛　　　乃至最后佛出兴　　名为法界智灯王　　　如是须弥极微数　　一切如来咸供养　　　于诸刹转极微劫　　所有如来照世灯　　　我皆亲近而瞻奉　　令此解脱得清净　　尔时善财童子。得此菩萨甚深自在可爱妙音解脱。入无边三昧海。成广大总持海。又得菩萨大神通海。深入菩萨大辩才海。速疾增长大欢喜海。观察守护一切城增长威德主夜神。以偈赞曰　　　已行广大深智海　　已度无边诸有海　　　长寿无患智藏身　　威光普照如满月　　　觉悟法性如虚空　　普入三际皆无碍　　　念念普缘一切境　　心心寂静无分别　　　观察众生性本无　　大悲常入众生海　　　自在游于解脱门　　广度群迷无量众　　　观察思惟一切法　　证入甚深诸法性　　　一切圣道普修行　　普化众生令解脱　　　天是最胜调御师　　开示如来无垢智　　　普为法界诸含识　　敷演离尘清净行　　　已住如来诸愿道　　已入无边广大智　　　已修一切诸佛力　　已见诸佛神通事　　　天神心净如虚空　　普离一切诸烦恼　　　了知三世无量刹　　诸佛菩萨及众生　　　天神一念悉了知　　昼夜日月年劫海　　　亦知一切众生类　　种种名相各差别　　　十方众生生死处　　有色无色想无想　　　随顺世俗悉了知　　引导令入菩提路　　　已生如来誓愿家　　已入诸佛功德海　　　已证法性心平等　　随众生乐现色身　　时善财童子。说此妙偈赞夜神已。礼夜神足。绕无数匝殷勤瞻仰。一心恋慕。辞退而去　　尔时善财童子。得此菩萨甚深自在可爱妙音解脱正念思惟。增长广大。精勤显示。普遍修行。即时往诣开敷一切树华安乐主夜神所。见其身在众宝香树枝条楼阁之内。坐大宝树妙藏师子之座。十千夜神。前后围绕。善财童子。顶礼其足。于前合掌。而作是言。圣者。我已先发阿耨多罗三藐三菩提心。而未知。菩萨云何学菩萨行。云何修行。成就增长。得一切智。唯愿慈哀为我宣说。夜神告言。善男子。我于此娑婆世界。日光已没。莲华覆合。诸人众等。罢游观时。见其一切。若山若水。若城若野。若异国土。如是等处。种种众生咸悉发心。欲还所住。迷失道路。惶怖不安。我皆密护。令其无畏。为放光明。示以正道。达其处所。令免众苦。宿夜安乐。若有众生。病苦逼恼。于梦寐中。令其安乐。善男子。若有众生。盛年好色。爱著纵逸。五欲自恣。憍慢醉心。我为示现老病死相。令生恐怖舍离诸恶。永断无明离生死怖。复为称叹种种善根。令其修习。为悭吝者赞叹布施。为破戒者称扬净戒。有嗔害者令行慈忍。若懈怠者令起精进。若散乱者令修禅定。住恶慧者令学般若。乐小乘者令住大乘。勤修一切善巧方便。乐著三界诸趣中者。令住菩萨愿波罗蜜。若有众生福智微劣。为诸结业之所逼迫。种种障碍不自在者。令住菩萨力波罗蜜。若有众生其心闇昧无有智慧著我我所种种昏蔽。令住菩萨智波罗蜜。善男子。我得菩萨出生广大欢喜光明解脱门。善财白言。圣者此解脱门。境界云何。夜神言。善男子。入此解脱。能知如来种种福聚普摄众生善巧方便智慧光明。云何普摄善男子。一切众生所受诸乐。皆是如来威德力故。顺如来教故。行如来语故。学如来行故。得如来所护力故。修如来所印道故。种如来同类善根故。赞如来相似善果故。守护如来所说戒法故。随喜如来广大誓愿故。如来平等智慧日光之所照故。如来性净圆满业力之所摄故。以如是故。一切世间种种安乐。出现成就。云何知然。善男子。我入此出生广大欢喜光明解脱门时。正念思惟毗卢遮那如来应正等觉往昔所修菩萨行海。随顺观察。悉皆明见。善男子。世尊往昔为菩萨时。见一切众生著我我所。住无明闇室。入诸见稠林。为贪爱所缚。忿怒所坏。愚痴所乱。悭嫉所缠。种种烦恼。逼扰身心。生死轮回。贫穷困苦。不得值遇诸佛菩萨。我见是已。起大悲心。为欲利益一切众生。所谓起愿得一切妙宝资具摄众生心。愿一切众生皆悉具足资生之物无所乏心。于一切众事离执著心。于一切境界无贪染心。于一切所有无悭吝心。于一切布施无疑惑心。于一切果报无希望心。于一切荣好无羡慕心。于一切因缘无迷惑心。起观察真实法性心。起救护一切众生心。起深入一切诸法自性漩澓心。起于一切众生住平等大慈心。起于一切众生行方便大悲心。起为大法盖普覆众生令无热恼心。起以大智金刚杵破一切众生烦恼大障山心。起令一切众生速疾增长广大喜乐心。起愿一切众生究竟成就极安乐心。起随一切众生所欲雨一切财宝心。起以平等方便成熟一切众生心。起令一切众生满足圣财心。起愿一切众生究竟皆得十力智果心。起如是心已。得菩萨力。现大神变。遍满虚空最胜法界。于一切十方诸众生前。起一切相一切财一切布施无缘大云。普雨一切众宝璎珞资生之物。随诸众生心之所欲。悉满其意。皆令欢喜。如是无量布施摄门。种种财物。恒行惠施。于一切时。常无休息。不悔不吝。无间无断。以是方便。普摄众生。教化成就具足圆满。皆令得出生死苦难。救护饶益。不望其报。作意平等。心无分别。净治一切众生心宝。令其生起于一切佛。一相深密同一善根。应众生心。作众资具。摄取众生。增一切智。速疾圆满福德大海。菩萨如是。于念念中。尽无余界调伏成熟一切众生。令其皆得最胜清净。念念严净一切佛刹。令无杂秽。念念普入一切法界。念念皆悉遍虚空界。念念普入一切三世。念念以方便智调伏众生。念念恒于一切世界。普转一切不退法轮。念念恒以一切智道。善巧利益一切众生。念念普于一切世界种种差别诸众生前。尽未来劫。现一切佛成等正觉。念念普于一切世界一切诸劫。修菩萨行。不生二想。所谓普入一切广大世界海一切世界种中。所有一切种种际畔。诸世界种种庄严。诸世界种种体性。诸世界种种形状。诸世界种种分布。诸世界或有世界。秽而兼净。或有世界。净而兼秽。或有世界。一向杂秽。或有世界。一向清净。或有广大。或有狭小。或高或下。或粗或妙。或正或侧。或覆或仰。或圆或方。或非圆方。如是一切种种名字形像庄严。诸世界中。念念修行诸菩萨行。入菩萨住。现菩萨力。亦现三世一切佛身。随众生心。普使知见。速疾增长一切智智福德海门。善男子。毗卢遮那如来。于过去世。如是修行菩萨行时。见诸众生不修福德。无有智慧。远离惭愧。著我我所。无明翳障。出生种种不正思惟。入诸邪网恶见稠林。不识因果。顺烦恼业。迷惑其心。不得自在。堕于生死险难深坑。具受种种无量诸苦。起大悲心。修集一切波罗蜜行。为诸众生。称扬赞叹坚固善根。令其安住远离生死贫穷困苦。勤修福智助道之法。为说种种诸因果门。为说业报不相违返。为说于法证入之处。为说一切众生欲解。及说一切受生国土。令其不断一切佛种。令其守护一切佛教。令其舍离一切诸恶。又为称叹趣一切智助道之法。令诸众生心生欢喜。令行法施普摄一切。令其发起一切智行。令其修学诸大菩萨波罗蜜道。令其增长成一切智诸善根海。令其满足一切圣财。令其得入佛自在门。令其摄取无量方便。令其观察如来威德。令其亲近随顺如来寂静安乐。令其安住成就菩萨种种智慧　　　　大方广佛华严经卷第二十二　　　　大方广佛华严经卷第二十三　　　　罽宾国三藏般若奉　诏译　　　　入不思议解脱境界普贤行愿品　　尔时善财童子。白言圣者。发阿耨多罗三藐三菩提心。修此妙行。其已久如。夜神言。善男子。如汝所问。此事难知难信难解难证难入。难可显示。难可生起。难可演说。一切世间。诸天及人声闻独觉。皆不能知。唯除如来威力所加善知识所摄。修集广大福德智慧。其心坚固。欲乐清净。无下劣心。无杂染心。无谄曲心。无散乱心。无鄙吝心。无极闇心。得普照曜开敷一切智光明心。发普利乐成熟一切诸众生心。一切烦恼及以众魔无能坏心。起必趣向一切种智无障碍心。不乐世间一切生死染污乐心。能乐观察一切如来清净妙乐。能勤除灭一切众生忧悲苦海。能修一切诸佛如来功德法海。能观一切诸法实性虚空境界。能具一切广大甚深清净信解。能超一切生死暴流。能入一切如来智海。能决定到无上法城。能勇猛入如来境界。能速疾趣诸佛智地。能即成就一切智力。能于十力已得究竟。如是之人。乃能于此能知能入。能信能解。能持能了。随顺修行。何以故。此是如来智慧境界。一切菩萨尚不能知。况余众生。然我今当承佛威力。欲令调顺可化众生意速清净。欲令修习善根众生心得自在。随汝所问。为汝宣说。尔时开敷一切树华安乐主夜神。欲重明此义。观察三世如来境界。而说偈言　　　佛子汝今之所问　　诸佛无边深境界　　　难思刹海微尘劫　　具足演说无能尽　　　非诸弊恶贪恚痴　　憍慢无明惑所覆　　　垢心缠缚众生等　　能知诸佛寂静法　　　非诸谄诳浊乱心　　常随悭嫉情无舍　　　烦恼业绳之所系　　而能了知佛境界　　　非是执著蕴界处　　心恒不舍于身见　　　心倒想倒见倒人　　能入如来寂灭地　　　寂静甚深诸佛境　　本性真常离分别　　　非著诸有生死人　　入此平等无依法　　　生于诸佛种姓家　　一切如来恒守护　　　能持法王教藏者　　此仙智眼之境界　　　亲近真实善知识　　爱乐白法无厌足　　　专求佛力受法云　　彼闻此法生欢喜　　　心恒清净无分别　　不著一切如虚空　　　智灯自在破无明　　此无垢者之境界　　　以大慈悲覆世间　　遍入三世众生海　　　随宜利乐无边际　　此深行者之境界　　　心常欢喜无诸著　　一切所有皆能舍　　　乐说平等施众生　　此无著者之境界　　　心无垢浊离诸过　　究竟调伏无忧悔　　　随顺佛教能具修　　此无垢者之境界　　　心无动乱无分别　　能普觉知诸法性　　　远离一切诸惑业　　此解脱者之境界　　　心无疲厌常无退　　勇猛勤修一切智　　　安住增上净戒中　　此大丈夫之境界　　　其心深入诸三昧　　究竟清凉无热恼　　　已修一切智海因　　此寂静者之解脱　　　了知诸法差别相　　善入无边深法界　　　普度群生靡有余　　此慧灯者之解脱　　　了达众生真实性　　于诸有海无所著　　　如影普现心水中　　此先导者之解脱　　　从于三世诸佛海　　方便愿种而出生　　　尽诸劫刹勤修行　　此普贤者之解脱　　　普入一切法界门　　悉见十方诸刹海　　　亦见其中劫成坏　　此无二者之境界　　　十方刹海极微中　　悉见佛坐菩提树　　　成等正觉化群生　　此无碍眼之境界　　　汝从无量大劫海　　亲近承事善知识　　　为利群生求正法　　闻已忆念无遗忘　　　毗卢遮那广大境　　无边无量难思议　　　我承佛力为汝说　　令汝深心转清净　　善男子。乃往古世过世界海极微尘数劫。有世界海。名毗卢遮那海真金摩尼山。彼世界海中。有佛出现名普照法界智慧山寂静威德王。善男子。其佛往修菩萨行时。能普清净彼世界海。其世界海中。有佛刹极微尘数世界种。一一世界种。有佛刹极微尘数世界。一一世界。有世界极微尘数劫。一一劫中。无量如来出兴于世。一一如来。说世界海极微尘数修多罗。一一修多罗。授佛刹极微尘数诸菩萨记。现种种佛神通力。说种种调伏众生法。转种种诸乘轮度无量众生海。善男子。彼毗卢遮那海真金摩尼山世界海中。有世界种。名普门现前庄严幢。此世界种中。有世界。名一切宝色吉祥普照光明。以现一切化佛影像摩尼王为体。形如天城。以现一切如来菩提道场。摩尼宝王。而为庄严。住于一切宝拘苏摩华海上。净秽相杂。此世界中。有须弥山极微尘数四天下。有一四天下最处其中。名一切宝山幢。其四天下。一一纵广无量百千由旬。一一各有一万大城。其阎浮提中。有一王都。名妙宝娑罗庄严云灯。以十千大城而为眷属。周匝围绕。阎浮提人寿万岁时。中有轮王。名一切法圆满宝盖大师子吼声。其王具有五百辅臣。六万采女。七百王子。其诸王子。色相端严。勇健雄猛。有大威力。尔时彼王威德普被阎浮提内。无有怨敌。时彼世界。劫欲尽时。有五浊起。一切人众。寿命短促。资财乏少。形色鄙陋。行住坐卧。多苦少乐。不修十善。专作恶业。更相忿诤。互相倾夺。欺诳诈伪。绮饰言辞。离间于他。发粗恶语。妒他荣好。非法贪求。深入邪网稠林旷野。以是因缘。风雨不时。苗稼不登。药木华卉。园林草树。一切枯槁。衣食匮乏。多诸疫病。驰走四方。靡所依怙。咸来共绕王都大城。无量无边。百千万亿。四面周匝。高声大呼。或举两手。或复合掌。或以头叩地。或举手推胸。或屈膝长号。或踊身大叫。头发蓬乱。衣裳弊恶。皮肤皴裂。面目无光。彼诸众生。以种种形貌。出种种音声。作种种言辞。为种种谈说。而白王言。大王大王。我等今者。贫穷孤露。饥渴寒冻疾病衰羸众苦所逼。种种困厄迫切身心命将不久。无依无救无所控告。如在牢狱。死相现前。我等今者。来归大王。我观大王仁慈智慧。于大王所。生得安乐想。得怜愍想。得爱敬想。得身命想。得摄受想。得宝藏想。遇津梁想。逢道路想。值船筏想。见宝洲想。获财利想。升天宫想。离怨家想。灭众苦想　　尔时大王。闻此语已。获得百万阿僧祇大悲门。一心思惟。作意观察。发于十种大悲之语。云何为十。所谓哀哉众生堕落无底生死深坑。我当云何而速免济。令其得出。安住如来一切智地。哀哉众生为诸烦恼。逼迫身心。我当云何而作救护。安住种种善业道中。哀哉众生恒为种种生老病死之所恐怖。我当云何为作归依。令离缚著。永得一切身心安隐。哀哉众生常为世间。种种恐怖。逼害其身。我当云何。而为救护。令其得免一切厄难。安住如来一切智道。哀哉众生无有智眼。常为身见疑惑所覆。我当云何为作方便。令其得决疑见翳瞙。哀哉众生。常为痴暗之所迷惑。远离善法。我当云何。为作慧炬。照彼无明。令其显见。一切智城究竟解脱。哀哉众生常为种种悭嫉谄诳。浊乱其心。我当云何。而为开晓。令其证得清净法身。哀哉众生长时漂溺一切世界生死大海。我当云何。为作船筏。而普运度。令其得入一切智海。哀哉众生诸根刚强。远离调御无上大师。一切世间无能调者。我当云何。而为调御。令其成熟一切善根。具足如来大威神力。哀哉众生犹如盲瞽。不见正道。随逐邪径。我当云何。开其慧眼。而为引导。令其得入一切智门。时彼大王。兴此十种大悲之心。作是语已。即于王都大众之中。击鼓宣令。咸使闻知。我今普施一切众生。随有所须。悉令充足。即时颁下阎浮提内大小诸城。及诸聚落。悉开库藏。出种种物。置四衢道。所谓金银琉璃。摩尼等宝。衣服饮食。华香鬘盖。涂香末香。种种璎珞。宫殿屋宅。床榻敷具。一切资财。无不备足。建大光明摩尼宝幢。其光触身。悉使安隐。灭除黑闇。开发照明。随心所欲。皆悉圆满。又复随化种种身形。一切承事。供养恭敬一切众生。亦施一切病缘汤药。活命资具。种种宝器。盛众杂宝。所谓金刚器中。盛种种香宝。香器中盛种种衣。摩尼妙宝庄校严饰。辇舆车乘。众宝璎珞。宝帐宝网。周围垂覆。建立种种高胜妙幢。如是一切资生之物。悉开库藏。而以给施。亦施一切村营城邑。山泽林薮。妻子眷属。及以王位。头目耳鼻唇舌牙齿。手足皮肉。心肾肝肺。大肠小肠。脂膏筋脉。一切肢分。内外所有。悉皆能舍　　尔时妙宝娑罗庄严云灯王城东门。名摩尼山威德。于其门外。有施会处。其地广博。清净平坦。无诸坑坎。荆棘沙砾。一切皆以妙宝所成。散众宝华。烧诸妙香。无数摩尼王宝。庄校严饰然诸宝灯。周遍照曜。宝焰吉祥。威德香云。充满虚空。无量宝树。次第行列。微妙分布。间错庄严。种种天人宫殿楼阁。种种庄严。种种幢幡。种种缯盖。常出光明。宝拘苏摩网。一切香王宝网。弥覆其上。宝铎徐摇。出妙音声。无量百千亿那由他诸音乐器。恒出妙音。如是一切。皆以妙宝而为庄严。悉是菩萨净业果报之所成就。于彼会中。置师子座。十种妙宝。以为其地。十宝栏楯。放大光明。十种宝树。枝叶扶疏。周匝围绕。靡不严好。微妙坚固。金刚宝轮。以承其下。以一切宝。为龙神像。而共捧持种种宝物。以为严饰。于交露间。标题德相。以种种色。间错庄严。一切宝幢。一切宝幡。周遍行列。众宝铃网。摩尼宝网。众宝华网。大摩尼王网。以覆其上。无量宝香。常出香云。种种宝衣。处处分布。百千种乐。出过诸天。恒奏美音。悦可人意。复于其上。张施宝盖。常放无量宝焰光明。如阎浮金炽然清净。垂诸华璎。无数摩尼宝王为带。周回间列。种种杂色摩尼宝铃。恒出妙音。劝诸众生。修行十善。时一切法圆满宝盖。大师子吼妙音声王。处师子座。具足妙色。形容端正。人相圆满。最胜清净。世无能比。毗卢遮那摩尼宝王。以为其冠。那罗延身。不可沮坏。一一肢分。悉皆圆满。性普贤善。王种中生于财及法。皆得自在。辩才无碍。智慧明达。以正治国。无违命者。一切众生。咸赞彼王无量无边殊胜功德。光明炽盛。过天帝释。见者无厌。常于空中。现大轮盖。摩尼宝藏。其数百千。以为轮辐。无数宝焰。吉祥威德。光明庄严。阎浮檀金。放清净光。以覆其上。种种宝色。金网庄严。真珠璎珞。周匝垂下。又以宝绳。悬众宝铃。众宝庄校。恒吐妙音。过诸天乐。觉悟世间。宣扬善行。复有妙扇宝缕织成。扇以香风。发扬威德　　尔时于此阎浮提内。无量无数百千万亿那由他众生。种种国土。种种族类。种种眷属。种种形貌。种种衣服。种种言辞。种种心行。种种欲乐。各各希求。种种财宝。种种资生。种种受用。俱来此会。观察彼王。以种种言语。种种训释。种种辩才。种种名句。咸叹此王。是大智人。是福须弥。是胜功德圆满白月。是得自在。无碍丈夫。住菩萨愿行广大施。时王见彼诸来集会。于己乞求。生爱敬心。生悲愍心。生欢喜心。生尊重心。生广大心。生善友心。生相续心。生精进心。生不退心。生舍施心。生周遍心生平等心。生清净心。生成就心。生速疾心。生见种种善知识心。善男子。尔时彼王。见诸乞者。心大欢喜。经须臾顷。假使转轮圣王。尽无边劫所受快乐。所不能及。如是忉利天王。夜摩天王。兜率陀天王尽百千亿那由他劫所受快乐。亦不能及。善化天王。于无数劫所受快乐。自在天王。于无量劫所受快乐。大梵天王于无边劫所受梵乐。光音天王。于难思劫所受天乐。遍净天王。于无尽劫所受天乐。净居天王不可说劫住寂静乐。悉不能及。譬如有人。仁慈孝友遭逢世难。父母兄弟。姊妹妻息。内外宗亲。并皆散失。忽于旷野道路之间。而相值遇。瞻奉抚对。情无厌足。时彼大王见来乞者。心生爱敬。欢喜踊跃。庆幸之心。亦复如是。善男子。其王尔时。因善知识。于佛菩提。解欲增长。诸根成就。信心清净。欢喜圆满。不可思议。何以故。此大菩萨。勤修诸行。求一切智。愿得利益一切众生。心无懈倦。愿得充足一切众生衣服饮食。愿获菩提。无量妙乐。舍离一切诸不善心。常愿积集一切善根。常愿救护一切众生。常乐观察萨婆若道。常乐修行一切智法。满足一切众生所愿。入一切佛功德大海。破一切魔业惑障山。随顺受持一切佛教。行一切智无障碍道。已能深入一切智流。一切法流。常现在前。大愿无尽。为大丈夫。住大人法。积集一切普门善藏。愿舍一切执著之心。不染一切世间境界。知诸法性犹如虚空。于彼一切诸来乞者。生一子想。生父母想。生福田想。生善友想。生难得想。生恩益想。生覆护想。生坚固想。生导师想。生如来想。不拣方处。不择族类。不选形貌。随有来至。如其所欲。随其方处。随其国邑。如彼所求。如彼爱乐。以大慈心。平等无碍。以大舍光。照明一切。应众生心令无所乏。求饮食者。施与饮食。求衣服者。施与衣服。求香华者。施与香华。求鬘盖者。施与鬘盖。如是有求。幢幡璎珞。宫殿园苑。象马车乘。床座被褥。金银摩尼。真珠琉璃。璧玉珂贝。诸珍宝物。一切库藏。及诸眷属。采女妃嫔。城邑聚落。园林屋宅。皆悉如是。普施众生　　时此会中。有长者女。名宝光明。与六十童女。眷属围绕。端正殊妙。人所喜见。皮肤金色。目发绀青。胜妙圆满。色相具足。身出妙香。口演梵音。上妙宝衣。以为严饰。常怀惭愧正念不乱。有大智慧。动止安详。具足威仪。恭敬师长。最胜清净。心无放逸。常念顺行甚深妙行。所闻之法忆持不忘。宿世善根。流润其心。相似妙果靡不成就。清净广大。犹如虚空。等安众生。常见诸佛。尽无余界。求一切智。去王不远。合掌顶礼。以恭敬心。作如是念。我得善利。我得善利。我今得见大善知识。最难见者。于今得见。时女于王。生大师想。生于最胜善知识想。具慈悲想。能摄受想。其心正直。最胜清净。生于广大欢喜之心。即解自身所佩璎珞。持奉彼王。作是愿言。今此大王。能为一切无量无边无主无依无明众生。成就救护。利益照明。作所依处。愿我未来亦复如是。如彼大王所知之法所载之乘。所修之道。所具色相。所摄众会。无边无尽。难胜难坏。愿我未来。悉得成就。随彼大王所生之处。愿我常得随彼受生　　　　大方广佛华严经卷第二十三　　　　大方广佛华严经卷第二十四　　　　罽宾国三藏般若奉　诏译　　　　入不思议解脱境界普贤行愿品　　尔时大王。知此童女。发如是心。作如是愿。观其意乐。而告之言。童女当知。随汝所欲。我皆与汝。我今所有一切皆舍。令诸众生。普得满足。一切平等。心无分别。随汝所愿。恣意取之。时宝光明女。信心清净。生大欢喜。速疾增长一切善根。即以妙偈。而赞王言　　　昔此娑罗大城邑　　威德圣王未出时　　　凡诸事物悉无堪　　可畏犹如饿鬼处　　　一切众生相杀害　　窃盗淫佚性难调　　　虚诳不实粗恶言　　杂秽乖离无义语　　　常乐贪夺他财物　　恒怀嗔恚毒害心　　　依邪恶见不善行　　从此命终堕恶道　　　此诸非法众生类　　愚痴黑闇之所迷　　　坏灭正法邪见兴　　由是天龙不降泽　　　多历年岁无时雨　　百谷芽茎皆不生　　　树木药草悉焦枯　　大小泉流亦干竭　　　大王昔日未出时　　河池及井皆枯涸　　　一切园苑尽荒芜　　白骨纵横犹旷野　　　今得大王居宝位　　惠及一切诸群生　　　油云膏雨被八方　　大地率土皆充满　　　大王出兴为世主　　止诸盗贼息奸欺　　　所有牢狱悉皆空　　一切茕独无忧怖　　　昔时世界众生类　　好相杀害起怨仇　　　饮啖血肉恣无厌　　今悉慈心互相视　　　昔时国内诸众生　　贫穷裸露无衣服　　　饥渴衰羸如饿鬼　　以草蔽身受寒苦　　　大王今既兴于世　　稻粱甘果自然生　　　劫波树藏出妙衣　　一切男女皆严饰　　　昔日多求纵非法　　为竞微利相陵夺　　　今时严具悉丰盈　　自在欢乐如天处　　　昔纵迷心造诸恶　　放逸非分生贪染　　　于他妻妾起邪淫　　乃至种种相侵夺　　　今时所见他女人　　色貌端妍妙严饰　　　心恒清净无染著　　知足犹如兜率天　　　昔时世界诸众生　　妄言粗恶多离间　　　恒起邪思灭正法　　谄曲杂秽随人意　　　今时一切群生类　　悉皆舍离粗恶言　　　音声柔软悦人心　　一切听闻无不喜　　　大王今演妙法音　　众生闻者咸欣悦　　　迦陵频伽梵声相　　诸天音乐无能及　　　大王顶上殊胜盖　　一切妙宝所庄严　　　琉璃藏宝吉祥竿　　覆以众妙摩尼网　　　金铃自然出妙声　　其音超世无伦匹　　　宣扬一切诸佛法　　除灭一切众生惑　　　又此铃音广宣说　　现在十方诸刹土　　　所有劫海一切佛　　具大名称诸眷属　　　又复铃音次第演　　过去一切十方刹　　　其中诸佛及刹名　　所转法轮无不尽　　　铃中又出法轮音　　其声普遍阎浮界　　　广说梵释及众生　　所依诸业皆差别　　　人天闻此音声已　　各各自知诸业藏　　　离恶向善勤修行　　安住诸佛菩提道　　　王父号曰净光明　　王母名为莲华光　　　当于五浊兴盛时　　出现为王治天下　　　是时有一广大园　　园有五百莲华池　　　一一百千树围绕　　摩尼华灯所弥覆　　　于其一一池岸上　　建立千柱庄严殿　　　以众杂宝为栏楯　　半月焰光恒普照　　　彼王末世恶法生　　积年亢旱无时雨　　　一切池水悉干竭　　所有草树皆枯槁　　　大王将生七日前　　先现祯祥希有相　　　众生瞻仰相谓言　　救护世者今当现　　　尔时世界于中夜　　大地一切咸震动　　　其中有一宝华池　　出大光明犹日现　　　五百莲池所围绕　　八功德水咸充满　　　流演普及阎浮地　　随其所至皆沾洽　　　一切华林及药草　　百谷芽茎苗稼等　　　所有枝叶及果实　　如是一切皆繁盛　　　种种沟坑及堆阜　　乃至一切高下处　　　如是所有阎浮地　　今时莫不皆平坦　　　一切荆棘及沙砾　　阎浮所有诸杂秽　　　如是皆于一念中　　变成众宝庄严地　　　众生是时既见已　　欢喜相庆而称赞　　　咸言我今得善利　　如渴乏人思美水　　　时彼地主光明王　　即命辅臣并眷属　　　前后导从千俱胝　　法驾游观诸园苑　　　是时五百诸池内　　有一莲池名庆喜　　　于池岸上有法堂　　王及夫人于此住　　　时光明王语夫人　　我念曾于七夜前　　　中宵山地皆震动　　此池中有光明现　　　即时庆喜香池内　　忽生千叶宝莲华　　　光明上彻须弥顶　　云网照耀如千日　　　金刚妙宝以为茎　　阎浮檀金以为台　　　净摩尼宝为华叶　　妙香光藏作须蕊　　　大王生彼莲华上　　端然不动跏趺坐　　　光明相好以庄严　　百千天众咸恭敬　　　先王尔时大欢喜　　遽入华池自抚掬　　　两手持以授夫人　　此是汝子应欣庆　　　百千伏藏皆涌出　　一切宝树生妙衣　　　诸天竞奏微妙音　　充满一切虚空界　　　阎浮所有诸众生　　悉皆归向生欢喜　　　合掌咸称如是言　　善哉救世今当出　　　王时身放大光明　　普照一切诸群品　　　一念能令四天下　　身病黑暗皆除灭　　　夜叉罗刹毗舍阇　　一切毒虫诸恶兽　　　所欲恼害众生者　　靡不隐蔽自藏匿　　　衰毁讥苦诸无利　　种种灾难病所持　　　如是众苦悉消除　　世间安乐咸欢喜　　　凡是一切众生类　　互相瞻视如父母　　　离诸怨害起慈心　　专意勤修一切智　　　大王关闭诸恶趣　　开导一切天人路　　　利益一切苦众生　　显示宣扬一切智　　　我等今得见大王　　普获一切诸善利　　　无主无归无导师　　一切如应悉安乐　　尔时宝光明童女。以此妙偈。赞叹一切法圆满宝盖大师子吼妙音声王已。绕无量匝。合掌顶礼。曲躬恭敬。却住一面。时彼大王。普遍观察告童女言。善哉童女。汝能信知他人功德。甚为希有。何以故。一切众生。覆藏己过。扬人之短。称己有德。蔽他善根。不能信知他人功德。童女当知。一切众生。为诸愚痴黑闇覆盖烦恼缠缚。不识惭愧。不知报恩。无有智慧。其心浊乱。性不明了。本无志力。又退修行。如是之人。不信不解。不能了知菩萨如来所有功德。不能分别佛法僧宝最胜福田。不知一切诸佛菩萨清净法门。神通智慧随顺思惟。童女。汝今决定求趣无上正等菩提。能知菩萨如是广大甚深功德。能信能解。汝今生此阎浮提中。发勇猛心。修菩萨行。普摄众生。功不唐捐。如汝所愿。悉当成就。如是功德。如是福力。如是饶益。无不具足。王赞女已。以无价宝火光摩尼种种妙色所庄严衣。手自授与宝光童女。并其眷属。一一告言。汝诸童女。各各受取。著此妙衣。时诸童女。双膝著地。两手承捧。置于顶上。然后而著。既著衣已。右绕于王。头面作礼。时彼一切诸宝衣中。普出一切星宿光明。众人见之。咸作是言。此诸女等。皆悉端正。如净夜天星宿庄严。尔时夜神。告善财言。善男子。于意云何。尔时一切法圆满宝盖大师子吼妙音声王者。岂异人乎。毗卢遮那如来应正等觉是也。光明王者。净饭王是。莲华光夫人者。摩耶夫人是。宝光明童女者。即我身是。其王尔时。以四摄法。所摄众生。即此佛会大道场中。一切菩萨云集者是。皆于阿耨多罗三藐三菩提。得不退转。或住菩萨初极喜地。或离垢地。或发光地。或焰慧地。或难胜地。或现前地。或远行地。或不动地。或善慧地。或法云地。各各具足种种大愿。集种种助道。修种种妙行。备种种庄严。获种种清净。得种种神通。游种种自在。住种种解脱从种种方所来此会中。处于种种妙法宫殿。尔时能开敷一切树华安乐主夜神。为善财童子。欲明此解脱门义。而说偈言　　　佛子我有广大眼　　普能观察于十方　　　种种广大刹海中　　众生五趣轮回者　　　亦见彼刹一切佛　　皆坐寂灭菩提树　　　神通充遍于十方　　说法调伏诸群品　　　佛子我有净妙耳　　普闻一切无尽声　　　亦闻诸佛转法轮　　皆能信受生欢喜　　　佛子我有他心智　　出过众生心境界　　　无二无碍量无边　　一念悉了诸心海　　　佛子我有宿命智　　能知过去诸劫海　　　自身他身所受生　　一念分明皆悉了　　　佛子我于一念知　　一切刹海极微劫　　　佛及菩萨诸神通　　五道轮转众生类　　　我亦知彼诸世尊　　初发广大菩提愿　　　一切行海具修行　　乃至当成一切智　　　亦知彼佛灌顶地　　具足无等菩提道　　　方便说法悉不空　　我于一念皆明了　　　亦知彼佛方便门　　转大法轮满世间　　　涅槃无量诸功德　　法住久近皆能了　　　亦知彼佛所调伏　　广大教法诸乘海　　　显示一切诸世间　　种种差别皆明了　　　我于无量无边劫　　修此喜光解脱门　　　今为汝说真实义　　汝应爱乐勤修学　　善男子。我唯知此菩萨出生广大欢喜调伏众生藏普光明解脱门。如诸菩萨摩诃萨。亲近供养一切如来。入一切智广大愿海。圆满一切如来愿海。得勇猛智。于一菩萨地。普入一切菩萨地海。得清净愿。于一菩萨行。普入一切菩萨行海。得自在力。于一菩萨解脱门。普入一切菩萨解脱门海。尊重恭敬诸善知识。增长善根。常无厌足。承事一切诸佛菩萨。勤求一切种智法门。爱乐观察。正念思惟。其心决定。恒无懈怠。不著一切利养恭敬赞叹名闻。于世资生。永离贪著。满众生心。如如意宝。心常爱乐一切智地。观察如来力无所畏佛不共法。勤求圆满一切菩萨波罗蜜行。远离谄幻。如说而行。常真实语。守护佛种。于一切智。其心不动。如大山王。而我云何能知能说彼功德行。善男子。此菩提场如来会中。有一夜神。名守护一切众生大愿精进力光明。汝诣彼问。菩萨云何。教化众生。令其发趣阿耨多罗三藐三菩提。云何严净一切佛刹。云何承事一切如来。云何能令一切如来皆悉欢喜。云何能于一切菩萨所学佛法。勤求修习。时善财童子。礼夜神足。绕无数匝。殷勤瞻仰。深心恋慕辞退而去　　尔时善财童子。往诣守护一切众生大愿精进力光明主夜神所。见彼夜神。在大众中。坐普照现一切众生宫殿影像摩尼王藏师子之座。普现法界差别影像。摩尼宝网弥覆其上。现一切日月星宿影像身。现随众生心普令得见身。现等诸众生差别形像身。现无边广大色相海身。现普现一切诸相威仪身。现普于十方悉能应现身。现普能成熟一切众生身。现广运速疾神通法云身。现利益众生相续遍满身。现常游虚空利益广大身。现一切佛所恭敬顶礼身。现增长一切众生善根身。现受持佛法恒不忘失身。现圆满菩萨广大誓愿身。现普光照耀充满十方身。现法灯普照除灭世闇身。现了法如幻无垢深智身。现远离一切尘闇法性身。现出生佛法觉悟一切身。现普智光照差别身。现究竟无患无烦恼身。现不可沮坏具足坚固身。现无所依住如来威力身。现性无分别体离垢染身。现性本清净显照诸法身　　时善财童子。见彼夜神现如是等佛刹极微尘数差别身已。一心顶礼。举体投地。良久乃起。合掌瞻仰。于善知识。生十种心。何等为十。所谓于善知识。生同己心。令我精勤办一切智助道法故。于善知识。生自业果心。令我亲近发起清净胜善根故。于善知识。生庄严菩萨行心。令我速能庄严一切菩萨行故。于善知识。生成就一切佛法心。引导于我随顺修行诸佛道故。于善知识。生能生最胜心。令我生于佛境界中智光照故。于善知识。生出离心。令我修行普贤菩萨出离行故。于善知识。生能具足福智海心。令我积集成就福智白净法故。于善知识。生增长心。令我精进速疾增长一切智故。于善知识。生能具足诸善根心。令我志愿悉得圆满。令诸众生生欢喜故。于善知识。生能成办大利益心。令我自在利乐众生安住一切菩萨法故。成就一切种智道故。发是心已。得彼夜神与诸菩萨佛刹极微尘数同行。所谓同念心。常忆念十方三世一切佛故。同慧分别。决了一切法海差别门故。同趣善巧。开示一切如来妙法轮故。同觉。以等空智。觉悟一切三世教故。同根。成就菩萨净智光明。普照众生诸根海故。同心。善能修习无碍功德。庄严一切菩萨道故。同境。智光普照一切如来所行境故。同教。获一切智。照诸教海一切相故。同义。能以智慧。觉悟一切法自性故。同法住。深入一切法界海故。同勇猛。得不共法。摧灭一切障碍山故。同色身。随众生心。示现种种相好身故。同诸力勤求成就一切智力。不退转故。同无畏。其心清净。犹如虚空无障碍故。同精进。于无量劫。行菩萨行。无懈倦故。同辩才。得一切法无障碍智普光明故。同无等。身相清净。一切世间无能胜故。同爱语。凡所语言。令诸众生皆欢喜故。同妙音。能师子吼。普演一切法门海故。同满音。以圆满音。令诸众生随类解故。同净德。随顺修习一切如来净功德故。同净业。成就清净一切菩萨诸善业故。同智地。受一切佛所转法轮为众生故。同梵行。安住一切如来所行智境界故。同大慈。念念普覆一切国土众生海故。同大悲。兴大法云普降法雨。润泽一切诸众生故。同身业。以方便行。教化成熟诸众生故。同语业。以随类音。演说一切诸法门故。同意业。普摄众生。置一切智境界中故。同庄严。清净庄严一切十方诸佛刹故。同亲近。见一切佛出兴于世。皆亲近故。同劝请请一切佛为诸众生。转法轮故。同供养。常乐供养承事一切诸如来故。同教化。调伏成熟一切世间诸众生故。同光明。普能自在照了一切诸法门故。同三昧。普知一切十方世界众生心故。同充遍。以自在力。遍一切刹修诸行故。同住处。住诸菩萨神通海故。同眷属。一切菩萨共止住故。同趣入。普入世界微细处故。同心虑。普知广大诸佛刹故。同往诣。随顺往诣普入一切佛刹海故。同方便。悉能示现遍满一切诸佛刹故。同超胜遍于一切诸佛刹中无与等故。同不退。普入十方。威德平等无障碍故。同破闇。得一切佛成菩提智普光明故。同无生忍。入一切佛道场众海。无染著故。同普遍。承事供养不可说刹诸如来故。同智证。随顺了知诸法门海。常相续故。同修行。现前勤求。顺行一切诸法门故。同希求。于清净法周遍勤求。深乐欲故。同清净。集佛功德。而以庄严身口意故。同妙意。于一切法。正分别智。能明了故。同精进。勤求成就一切如来诸善根故。同净行。成就满足一切菩萨所行行故。同无碍。觉悟了知一切诸法皆无相故。同善巧。能于如来一切法中。智自在故。同随乐。随诸众生心之所乐。现境界故。同方便。善巧修习一切法门所应习故。同护念。得一切佛自在威力所护念故。同入地。得入一切诸佛菩萨所住地故。同所住。安住一切诸佛菩萨所证位故。同记别。普为一切诸佛如来授记别故。同三昧。于一念中普入一切三昧海故。同建立。于刹那中示现种种诸佛事故。同正念。正念随顺一切如来境界门故。同修行。尽未来劫勇猛精进。勤修一切菩萨行故。同净信。于诸如来无量智慧速疾爱敬极欣乐故。同舍离。灭除一切诸障碍故。同不退智。与诸如来智慧等故。同受生。应现成熟诸众生故。同所住。安住如来一切种智方便门故。同境界。能于甚深法性境界得自在故。同无依。永灭一切诸有染著所依心故。同说法。已甚深入种种法门平等智故。同勤修。于己身内。受持佛法。自体威德。所护念故。同神通。开悟众生。令修一切菩萨行故。同无行。不动深入一切十方诸刹海故。同神力。一念遍游十方一切世界海故。同总持。已得一切陀罗尼海普照门故。同秘密。了知一切修多罗中妙法门故。同甚深。解一切法离相清净如虚空故。同光明。放大光明。普照十方诸世界故。同智光。普照显示一切众生心体性故。同震动。为诸众生。现神通力。威德自在。普震十方诸佛刹故。同不虚。一切众生。种种方所。见闻忆念。皆悉令其心调伏故。同出离。普为满足一切菩萨诸大愿海。成就如来十力智故。同欣乐。随众生心。而为开示。令欢喜故。时善财童子。普遍观察守护一切众生大愿精进力光明主夜神。起彼十种极清净心。获此佛刹极微尘数菩萨同行。得是行已。心转清净。于善知识。发起无量无边欢喜。偏袒右肩。顶礼其足。合掌恭敬。一心瞻仰。以偈赞曰　　　我发坚固自在意　　志求无上佛菩提　　　今于圣者知识所　　而起自己无异心　　　我以得见善知识　　普集无尽诸白法　　　灭除一切众罪垢　　成就清净菩提果　　　我因得见善知识　　普以功德庄严心　　　尽未来劫诸刹中　　勤修利益众生道　　　我念圣者善知识　　摄受饶益成就我　　　为摄我故悉显示　　最胜寂静真实法　　　关闭险难诸恶趣　　开示净妙人天路　　　亦示一切诸如来　　所成种智无师道　　　圣者希有无等伦　　是佛最胜功德藏　　　无垢无量如虚空　　出一切智清净乐　　　圣者福海量如空　　我今所见无边际　　　念念之中能出生　　清净善根一切智　　　仁今满我波罗蜜　　增我不可思议福　　　令我冠佛妙法缯　　长我清净诸功德　　　我念圣者善知识　　令我成满诸佛智　　　我今誓愿常依止　　速疾成就诸白法　　　我以善友饶益故　　一切功德咸具足　　　欢喜普为诸众生　　教导宣扬一切智　　　仁今与我为师范　　令我修行无上法　　　我于无数亿劫中　　无能少报师恩德　　尔时善财。说偈赞已。白言大圣。向所显现。不可思议菩萨境界。愿为我说。此解脱门。名为何等。发心已来。为几时耶。久如当得阿耨多罗三藐三菩提。夜神告言。善男子。此解脱门。名普化众生令生善根。我以得此解脱门故。悟一切法自性平等。入于诸法真实之性。证无依法。舍离世间。悉知诸法色相差别。亦能了达青黄赤白性皆不实无有差别。而恒示现无量无数清净色身。所谓种种色身。非一色身。无边色身。清净色身。一切庄严色身。普见色身。等一切众生形相色身。普现一切众生前色身。光明普照色身。众所乐见色身。见无厌足色身。相好清净色身。离一切恶净光普照色身。大力勇猛平等示现色身。一切世间甚深难得色身。一切世间无能映蔽色身。一切众生称叹无尽色身。念念观察种种庄严色身。示现种种诸形像云色身。出现种种形色显色色身。普现无量神力色身。普放一切众妙光明色身。一切净妙庄严色身。随顺成熟一切众生色身。随其心乐现前调伏色身。随所应度成就善根色身。现无障碍普光明照色身。净无浊秽广大光明色身。可爱端正增长不坏色身。具足庄严清净坚固色身。方便开示不思议法微妙光明色身。一切无能映夺色身。能映夺一切色身。无诸暗障色身能破诸闇色身。普集一切诸白净法色身。具足势力大功德海色身。从于过去尊重恭敬为因所生色身。如虚空清净心所起色身。最胜广大超过妙宝色身。无断无尽大功德海色身。普遍出现大光明海色身。一切世间无依无别平等色身。遍满十方一切世界无碍色身。念念出现不可说不可说刹海显示种种色相海色身。增长一切众生种种欢喜心色身。摄取一切众生海色身。能于一一毛孔之中出师子吼说一切佛功德海色身。能净一切众生心性甚深信解海色身。决定解了一切法义无疑网色身。心无障碍种种光网普照耀色身。等虚空量净光明色身。能放广大摩尼宝王净光明色身。照现无垢法界影像色身。世无能比色身。种种妙相差别庄严色身。普照十方色身。随时示现应诸众生常不断绝色身。出生寂静调伏一切众生色身。善能除灭一切烦恼色身。一切众生功德福田色身。能清净一切教色身。一切众生所见不虚色身。现大智慧勇猛威力色身。无障碍普周遍色身。显示最胜利益世间色身。现能普集大慈海色身。普集大福山王色身。普光照现一切世趣影像色身。现能清净大智慧力色身。随顺一切世间正念色身。一切宝相光明色身。显示毗卢遮那藏色身。随顺一切众生寂静色身。一切智体相现前色身。现微笑眼能令众生普生净信色身。一切众宝最胜庄严普光明色身。不取不舍一切众生色身。无决定无执著色身。显示自在威力加持色身。显示诸法神通变化色身。种种如来善根光照色身。遍法界海远离诸恶色身。普现亲近一切如来道场众会色身。现能成就种种妙色海色身。普遍出现善行所流相似妙果色身。随所应化调伏众生色身。一切世间见无厌足色身。放种种色净光明色身。显示一切三世相海色身。能放一切焰海光明色身。显示无量圆满光明海色身。一切妙香光明普遍超诸世间色身。一一毛孔现不可说极微尘数日轮云色身。广大无垢月轮云威德色身。放无量色须弥山王妙华云光明色身。出生种种妙鬘云光明色身。显示一切宝莲华云色身。出兴一切烧香形像云普遍法界色身。念念普散一切末香藏云现前变化遍满十方色身。现一切如来广大愿云色身。现一切语言普演法海色身。现普贤菩萨形像身云色身。念念中现如是等诸色相身。充满十方一切法界。令诸众生或见色身。或闻说法。或随顺忆念。或亲近承事。或遇神通。或睹变化。如是种种不可思议自在威力。悉随心乐皆得开悟。应时调伏。舍不善业。善行圆满。善男子。当知此由往昔种种大愿力故。具一切智速疾力故。菩萨解脱广大力故。救护众生大悲力故。安乐众生大慈力故。勤求随顺不退力故。一切如来加持力故。作如是事。善男子。我入此解脱了知法性无有差别。而能示现无量色身。于一一身。显现无量诸色相海。于一一相普放无量大光明云。一一光明。照现无量诸佛刹土。一一刹土现无量佛。出兴于世。一一如来。显现无量大神通力。随诸众生心行不同。开发觉悟宿世善根。未种者令种。已种者令增长。已增长者。令成熟。于念念中。令无量众生于阿耨多罗三藐三菩提。得不退转。安住种种解脱门中　　　　大方广佛华严经卷第二十四　　　　大方广佛华严经卷第二十五　　　　罽宾国三藏般若奉　诏译　　　　入不思议解脱境界普贤行愿品　　尔时夜神。告善财言。善男子。如汝所问。从几时来。发菩提心。修菩萨行。如是之义。我承佛力。当为汝说。善男子。菩萨智轮。寂静圆满。远离一切分别境界。不可以生死妄想之中长短染净广狭多少。如是诸劫。分别显示。开悟众生。何以故。菩萨智轮。本性清净。离一切分别网。超一切障碍山。随所应化而普照故。善男子。譬如日轮体无昼夜。但出时名昼。没时名夜。菩萨智轮亦复如是。无有分别。亦无三世。但随世间及菩萨智轮威德力故。于无别中建立差别。教化众生。言其止住前劫后劫染净多少。善男子。譬如日轮住阎浮空。其影悉现一切净宝及以河海池沼器物诸净水中。一切众生莫不目见。而彼日轮不来至此。菩萨净智圆满日轮。亦复如是。出诸有海。住佛实法。寂静空中。无有所依。但为化度诸众生故。而于诸趣。随类受生。实不生死。亦无染著。无长短劫诸想分别。何以故。菩萨究竟离心想。见一切颠倒。得真寂见。见法实性。知诸世间如梦如幻无我无人。但以大悲大愿力故。放无垢光广大圆满。现众生前教化调伏。善男子。譬如船师常以大船。于河流中。不依此岸。不著彼岸。不住中流。而度众生。无有休息。菩萨摩诃萨。亦复如是。以波罗蜜船。于生死流中。不厌生死。不取涅槃。不住中流。而度众生。达于彼岸。无有休息。虽于无量无数劫中。常勤精进。修菩萨行。教化众生。未曾分别劫数长短。善男子。如太虚空。一切世界于中成坏而无分别。本性清净。无染无乱。无碍无厌。非长非短。尽未来劫。持一切刹。菩萨摩诃萨。亦复如是。以等虚空界广大深心。起大愿风轮。摄诸众生。令离恶道生诸善趣。悉令安住一切智地。灭诸烦恼生死苦缚。而无忧喜疲厌之心。善男子。如幻化人。虽复具足一切色身。肢体圆满。而无入息及以出息寒热饥渴忧喜生死十种之事。菩萨摩诃萨。亦复如是。以如幻智平等法身。现众色相。于诸有趣。住无量劫。教化众生。于生死中一切境界。亦无十事所谓无欣。无厌。无爱。无恚。无苦。无乐。无取。无舍。无安。无怖。善男子。菩萨智慧。虽复如是甚深难测。我当承佛威神之力。为汝解说。令未来世诸菩萨等。满足种种广大愿门。成就增长种种诸力　　善男子。乃往古世。过世界海极微尘数劫。有世界。名宝光明。劫名妙光。于其劫中。有一万佛。出兴于世。其最初佛。号法轮大声虚空云灯王如来应正等觉。十号圆满。彼四天下阎浮提中。有一王都。名一切爱乐宝庄严。城东不远。有一大林。名曰妙光。于彼林中。有菩提树名宝拘苏摩华云。于其树下。有师子座。名毗卢遮那摩尼王莲华藏。时彼如来。于此座上。成阿耨多罗三藐三菩提。满一百年。坐于最胜菩提道场。为诸菩萨诸天世人。及阎浮提宿植善根已成熟者。演说正法。是时国王。名曰胜光。时世人民寿一万岁。其中多有杀盗。淫佚。妄言。绮语。离间。粗恶。贪嗔。邪见。不孝父母。不敬沙门婆罗门等。如是诸恶。增长炽盛。时王为欲调伏彼等恶法众生。令住十善。广大成就。造立囹圄。枷锁禁闭。无量众生。于中受苦。王有太子。名能胜性。端正殊特。人所喜见。最胜清净。妙色圆满。具二十八大人之相。处自宫中。采女围绕。遥闻狱囚楚毒音声。心怀伤愍。从宫殿出。入牢狱中。见诸罪人。杻械枷锁。递相连系。置幽闇处或以火炙。或以烟熏。或被榜笞。或遭膑割。裸形乱发。饥渴羸瘦。筋断骨现。号叫苦剧。太子见已。心生悲愍。发起利益救护之心。以无畏声。安慰之言。汝莫忧恼。汝勿愁怖。我当令汝悉得解脱。便诣王所。而白王言。狱中罪人。苦毒难处。愿垂宽宥。施以无畏。时王即集五百大臣。而问之言。是事云何。诸臣答言。彼罪人者。私窃官物。谋夺王位。盗入宫闱。罪应刑戮。不宜宽恕以乱王法。有哀救者。罪亦当死。时彼太子。闻是语已。悲心转切。语大臣言。如汝所说但放罪人。所有苦事。我悉代受。随其所应可以治我。我为彼等苦恼系缚一切众生得解脱故。粉身殁命。无所顾惜。要令罪人皆得免离。何以故。若我不救此等众生令解脱者。云何能救三界牢狱诸苦众生。一切众生在三界中。为诸贪爱之所系缚。入于种种黑闇稠林。愚痴所蔽。贫无功德。堕诸恶趣。身形鄙陋。诸根放逸。其心迷惑。不求出道。失智慧光乐著三有。断诸福德。灭诸智慧。种种烦恼浊乱其心。住苦牢狱。入魔罥网。生老病死忧悲恼害。如是诸苦。常所逼迫。我当云何令彼解脱。是故应舍一切珍财眷属妻子。乃至身命。而救拔之。令彼狱囚而得离苦。时诸大臣。闻是语已。共诣王所。悉举其手。高声唱言。大王当知。如太子意。毁坏王法。祸及万人。若王爱念。不速治责。王之宝祚。亦不久立。王闻此言。赫然大怒。令诛太子及诸罪人。王后闻之。愁忧号哭。毁形降服。尘土坌身。与千采女及诸眷属。驰诣王所。举体投地。顶礼王足。俱白王言。唯愿大王。慈恕太子。赐其余命。王即回意。语太子言。此诸狱囚。罪在难赦。故我敕汝。莫救罪人。若救罪人。必当杀汝。尔时太子。为欲开发广大心故。为欲专求一切智故。为欲利益诸众生故。为以大悲普救摄故。其心坚固无有退怯。复白王言。愿恕彼罪身当受戮。王言随意。尔时王后。既见太子。悲救决定。复白王言。愿听太子半月行施。恣意修福。然后就戮。王即听许。是时王后。眷属妃嫔。蒙王许已。悲喜交集。不自胜任。时都城北。有一大园。名曰日光。曾是往古诸仙施场。太子诣彼。设大施会。须食与食。须衣与衣。乃至车乘。华鬘璎珞。涂香末香。幢幡宝盖。及余种种宝庄严具。随有所求靡不周给。经半月已。于最后日。国王群臣。后妃采女。长者居士。城邑人众。及诸外道。悉来集会。时法轮大声虚空云灯王如来。知诸众生调伏时至。即与大众。诣此施场。所谓天王围绕。龙王供养。夜叉王守护。乾闼婆王赞叹。阿修罗王曲躬顶礼。迦楼罗王以清净心散诸宝华。紧那罗王欢喜爱敬歌咏劝请。摩睺罗伽王一心观察瞻仰尊颜。与此众俱入彼大会。尔时太子。及诸大众。遥见如来相好端严。诸根寂定。如调顺象。心无垢浊。如清净池威德自在。如大龙王。现大神通。示大自在。种种相好。庄严其身。放大光明。普照世界。一切毛孔。出香焰云震动十方无量佛刹。出兴一切庄严具云。普雨一切诸庄严具。以佛威神功德之力。一切众生见者心净。增长欢喜销灭烦恼。尔时太子。及诸大众。既见如来种种威力。心意清净。踊跃无量。即于佛前。五体投地。顶礼佛足。安施最胜清净床座。合掌恭敬。而白佛言。善来世尊。善来善逝。唯愿哀愍。摄受于我。处于此座。以佛神力。净居诸天。即变此座。为香摩尼宝莲华藏师子之座。佛坐其上。诸菩萨众。各各就座。周匝围绕。眷属庄严。时彼会中。一切众生。因见如来。患苦销灭。垢障咸除。身器清净。堪受圣法。尔时能胜性太子。见彼人天一切世主国王大臣长者居士。乃至所有童男童女。诸外道等。众会集已。普遍观察。偏袒右肩。右膝著地。合掌恭敬。一心观佛。以偈赞曰　　　梵释八部五通仙　　种种辩才同赞佛　　　我以微力今随赞　　如蜂随于妙翅飞　　　融金色相青莲眼　　销殄魔军过失除　　　威仪严净德充盈　　十力智光恒普照　　　住真寂乐无明尽　　能除欲醉断邪因　　　截诸爱网利群生　　十力智光恒普照　　　日光天子出现时　　虽能与世为明导　　　种种惑乱蔽其心　　佛日自他无不照　　　雪山住世自在魔　　龙为璎珞兽皮服　　　常为女色之所昏　　十力智光恒普照　　　月光天子耀世间　　净空列宿为严饰　　　种种惑乱覆其心　　佛月自他无不照　　　青莲华眼那罗延　　除灭修罗能变化　　　随眠昏醉如胎藏　　十力智光恒普照　　　帝释手执金刚杵　　威德能碎阿修罗　　　常为女色昏醉心　　十力智光恒普照　　　力贤三十三天主　　威势能破修罗军　　　由昏欲箭中其心　　十力智光恒普照　　　犀牛婆薮蚁楼仙　　五通神力无能制　　　贪欲愚痴常醉心　　十力智光恒普照　　　胜论数论意仙等　　一切外道常所宗　　　痴网所缠坠欲泥　　十力智光恒普照　　　说四围陀立世界　　八面四臂胜身天　　　种种无明常自昏　　十力智光恒普照　　　邪天爱欲无惭耻　　那延好杀无愧心　　　鬼母血食害牛羊　　频那甘酒常昏醉　　　唯有如来恒住世　　智眼常明如日光　　　众生痴闇覆其心　　不见善逝常迷没　　　我于善逝非亲属　　于诸异道亦非怨　　　异道既非夺我财　　如来亦不与珍宝　　　但以世尊清净语　　决定利益无怨亲　　　涤除妄垢显心源　　故我归依无等者　　　能尽未来一切劫　　利安一切诸众生　　　拔苦与乐无懈心　　故我顶礼慈悲者　　　瞻睹如来寂静月　　或起深信或生疑　　　或敬或慢或怀忧　　究竟皆同解脱果　　　佛开广大青莲眼　　妙相庄严功德身　　　人天共赞不能量　　譬若万流归大海　　　我此舌根少称赞　　所生微分妙善根　　　普施法界诸众生　　愿证法身成正觉　　尔时法轮大声虚空云灯王如来。知此太子及彼会中一切众生。堪受圣化。以圆满音。说修多罗。名普照圆满。因令诸众生随类各解。时彼会中。有八十那由他众生。远尘离垢。于诸法中。得净法眼。无量那由他众生。得无学地。十千众生。住大乘道。入普贤行。成满大愿。是时十方各百佛刹极微尘数众生。于大乘中。心得调伏。无量世界。种种佛刹。一切众生。免离恶趣。复过算数无量众生。生于天上。能胜性太子。即于此时。得此菩萨普化众生令生善根解脱门　　善男子。尔时太子。岂异人乎。我身是也。我因往昔起大悲心。舍身命财。一切眷属。乃至人间安乐寿命。救彼狱中受苦系缚一切众生。皆令解脱。开门大施。心无障碍。供养于佛。令生欢喜。发菩提心。得此解脱。善男子。我于尔时。但为利益一切众生不著三界。心无依止。不求果报。无所希望。不贪世间。一切名称。不欲自赞轻毁于他不恋一切世间财宝。于所行施。离有相心。于诸世间种种境界。无所贪染。无所怖畏。但唯爱乐如来境界。净菩提心。心性坚固犹若金刚。成就众生。勤求匪懈。以大悲力。灭众生苦。以如来力。开发内心。观察菩萨诸清净行。庄严大乘出要之道。常乐观察一切智门。修诸苦行。得此解脱。善男子。于意云何。彼时五百大臣。于胜光王。作不善语。欲害我者。岂异人乎。今提婆达多等五百徒党恶比丘是。是诸人等。蒙佛教化。调伏成熟。皆已授与阿耨多罗三藐三菩提记。于未来世。过须弥山极微尘数劫。尔时有劫。名善光明。世界名宝光。于中成佛。其五百佛。次第兴世。最初如来。号曰大悲。第二名饶益一切众生愿月王。第三名大悲师子。第四名利益一切世间。乃至最后。名曰医王。虽彼诸佛大悲平等。然为调伏诸众生故。种种国土功德庄严。种族父母。受生诞生在家出家。修菩萨道。往诣道场。降伏魔军。成等正觉。转正法轮。说修多罗。语言音声。显示神通。现大威力。光明众会。寿命法住。及其名号。各各差别。善男子。彼诸罪人。我所救者。即拘留孙等贤劫千佛是。尔时百万阿僧祇诸大菩萨。见彼如来无边威力。发阿耨多罗三藐三菩提心者。今于十方一切世界。行菩萨行。修习增长。如是菩萨。普化众生。令生善根解脱者是。时胜光王。今萨遮尼乾子大论师是。时王夫人内宫采女。及诸眷属。即彼尼干六万弟子。与师俱来。建大论幢。共佛论议。悉降伏之。与授阿耨多罗三藐三菩提记者是。此诸人等。皆当作佛。种种佛刹。种种庄严。劫数名号。各各差别。善男子。我于尔时。救彼罪人。令解脱已。父母听我。舍离国土。妻子财宝。一切眷属。于法轮大声虚空云灯王如来所。出家学道。于千岁中。净修梵行。即得成就百亿三昧门。百亿陀罗尼门。百亿神通门。百亿菩萨大法藏。能生百亿求一切智精进门。净治百亿安忍门。增长百亿思惟心。成就百亿菩萨力。深入百亿菩萨种智门。出生百亿般若波罗蜜门。得百亿十方诸佛现前门。具百亿菩萨大愿门。成就圆满如是法已。于念念中。十方各照百亿佛刹。于念念中。十方各游百亿佛刹。于念念中。忆念十方一切世界前后际劫百亿诸佛。于念念中。能知十方一切世界百亿诸佛大变化海。于念念中。能见十方百亿佛刹所有众生。种种趣类。随业所受。生时死时。善趣恶趣。好色恶色。其诸众生种种心行。种种欲乐。种种心性。种种根器。种种业习。种种出生。种种相续。种种成就。可调伏时。皆悉明了。善男子。我于尔时。命终之后。还复于彼阎浮提中。作转轮王。彼法轮大声虚空云灯王如来。般涅槃后。次即于此。值虚空高胜吉祥王如来。承事供养。令生欢喜。次为帝释。即此道场。值释梵主藏王如来。亲近供养。令生欢喜。次为夜摩天王。即于此界。值大地威德吉祥山如来。亲近供养。令生欢喜。次为兜率天王。即于此界。值法轮光明大声王如来。亲近供养。令生欢喜。次为妙变化天王。即于此界。值虚空智灯王如来。亲近供养。令生欢喜。次为他化自在天王。即于此界。值无能坏威力幢王如来。亲近供养。令生欢喜。次为阿修罗王。即于此界。值一切法音王如来。亲近供养。令生欢喜。次为大梵天王。即于此界。值普现变化影像法音王如来。亲近供养。令生欢喜。善男子。此宝光明世界妙光劫中。有一万佛。出兴于世。我皆亲近。一一承事。恭敬供养。令生欢喜。次复有劫。名曰日光。于彼劫中。有十万佛出兴于世。最初如来。名妙相好吉祥山。我时为王。名曰大慧。于彼如来。承事供养。令生欢喜。次有佛出。名圆满肩。我为居士。亲近供养。令生欢喜。次有佛出。名无垢童子。我为辅臣。亲近供养。令生欢喜。次有佛出。名勇猛持。我为阿修罗王。亲近供养。令生欢喜。次有佛出。名为妙光。我为山神。亲近供养。令生欢喜。次有佛出。名须弥相。我为树神。亲近供养。令生欢喜。次有佛出。名离垢臂。我为商主。亲近供养。令生欢喜。次有佛出。名师子游步。我为城神。亲近供养。令生欢喜。次有佛出。名天王宝髻。我为毗沙门天王。亲近供养。令生欢喜。次有佛出。名法高称。我为乾闼婆王。亲近供养。令生欢喜。次有佛出。名普光明冠。我为鸠槃茶王。亲近供养。令生欢喜。善男子。于彼劫中。此十如来。而为上首。如是次第。十万如来。皆悉供养。善男子。此世界中。次复有劫。名妙莲华。有六十亿如来。出兴于世。我常于此。受种种身。以种种威仪。往诣于彼一一佛所。亲近承事。以种种资具。恭敬供养。令生欢喜。教化调伏无量众生。令其成熟阿耨多罗三藐三菩提心。我又于彼一一佛所。得种种三昧门。种种陀罗尼门。种种神通门。种种辩才门。种种一切智门。种种法明门。种种智慧门。照种种十方海。入种种佛刹海。见种种诸佛海。显示甚深。普遍建立。清净成就增长广大。如于此妙莲华劫中。亲近供养。尔所诸佛。令生欢喜。于一切处。一切世界海极微尘数劫。所有如来。出兴于世。亲近供养。令生欢喜。一一如来。演说妙法。我皆听闻。闻已信受。守护忆持。为他广说。教化成熟一切众生。亦复如是。如是一切诸如来所。皆悉修习此解脱门。复得无量解脱方便。尔时守护一切众生大愿精进力勇健光明主夜神。欲重宣此解脱门义。即为善财。而说偈言　　　汝发大心为世日　　问我难思解脱门　　　我承佛力为汝说　　汝应一心而谛听　　　往昔无边广大劫　　过于刹海极微数　　　彼时刹号宝光明　　其中有劫名妙光　　　于此妙光大劫中　　一万如来出兴世　　　我皆亲近而供养　　从其修习此解脱　　　时有王都名喜严　　纵广宽平极殊丽　　　杂业众生所居住　　或心清净或作恶　　　彼时有王名胜光　　恒以正法御群生　　　太子名为能胜性　　形体端严备众相　　　尔时幽系无量人　　犯王教令当受戮　　　太子见已生悲愍　　上启于王请宽宥　　　王集群臣议所应　　咸言太子危王国　　　如是罪人应就戮　　如何悉救令除免　　　时胜光王语太子　　汝救彼罪自当受　　　太子哀念情转深　　誓救众生无退怯　　　时王夫人采女等　　俱来王所白王言　　　愿放太子半月中　　布施众生作功德　　　时王闻已即听许　　设大施会济贫乏　　　一切众生靡不臻　　随有所求咸给与　　　如是半月日云满　　太子就戮时将至　　　大众百千万亿人　　同时瞻仰俱号泣　　　佛知众会根将熟　　慈悲来此化群生　　　显现神变大庄严　　靡不亲近而恭敬　　　佛以圆音方便说　　法灯普照修多罗　　　无量众生意调伏　　悉蒙与授菩提记　　　太子闻法生欢喜　　发兴无上正觉心　　　誓愿承事于如来　　普为众生作依处　　　自此出家依佛住　　修行一切种智道　　　尔时便得此解脱　　大悲广济诸群生　　　于中住止经劫海　　谛观诸法真实性　　　常于苦海救众生　　精勤修习菩提道　　　劫中所有诸佛现　　悉皆承事无有余　　　咸以清净信解心　　听闻持护所说法　　　次于佛刹极微数　　无量无边诸劫海　　　所有诸佛现世间　　一一供养皆如是　　　我念昔为太子时　　见诸众生系囹圄　　　誓愿舍身而救彼　　因其证此解脱门　　　经于佛刹极微数　　广大劫海常修习　　　念念令其得增长　　成就无边巧方便　　　彼中所有诸如来　　我悉得见蒙开悟　　　令我增明此解脱　　及以种种方便力　　　我于无量千亿劫　　学此难思解脱门　　　诸佛法海无有边　　我悉一时能普饮　　　十方所有一切刹　　其身普入无所碍　　　三世种种国土名　　念念了知皆悉尽　　　三世所有诸佛海　　一一明见尽无余　　　亦能示现其身相　　普诣于彼如来所　　　复于十方一切刹　　一切诸佛导师前　　　普雨一切庄严云　　供养一切无上觉　　　复以无边大问海　　启请一切诸世尊　　　彼佛所兴妙法云　　皆悉受持无忘失　　　复于十方无量刹　　一切如来众会前　　　坐于众妙庄严座　　示现种种神通力　　　复于十方无量刹　　示现种种诸神变　　　一身示现无量身　　无量身中现一身　　　复于一一毛孔中　　悉放无数大光明　　　各以种种巧方便　　除灭众生烦恼火　　　复于一一毛孔中　　出现无量化身云　　　充满十方诸世界　　普雨法雨济群品　　　十方一切诸菩萨　　入此难思解脱门　　　悉尽未来诸刹劫　　安住修行菩萨行　　　随诸心乐为说法　　令彼皆除邪见网　　　示以天道及二乘　　乃至如来一切智　　　一切众生受生处　　示现无边种种身　　　悉同其类现众像　　普应其心而说法　　　若有得此解脱门　　则住无边功德海　　　譬如刹海极微数　　不可思议无有量　　善男子。我唯知此菩萨普化众生。令生善根解脱门。如诸菩萨摩诃萨。超诸世间。现诸趣身。慧眼明彻。永离痴翳。不住攀缘。无有障碍。了达一切诸法自性。除灭众生无明黑闇。善能观察一切诸法。善巧方便。微细思惟。得无我智。证无我法。教化调伏一切众生。恒无休息。心常安住无二法门。于三宝境。得不坏信。究竟了知诸行生灭。善说三世清净实际。普入一切诸言辞海。而我云何。能知能说彼功德海。彼勇猛智。彼心行处。彼三昧境。彼解脱力。彼自在门。彼神通事。善男子。此阎浮提从菩提树。恒河西北。迦毗罗城。有一园林。名岚毗尼。彼园有神。名妙威德圆满爱敬。汝诣彼问。菩萨云何修菩萨行。生如来家。为无尽灯。光明照世。尽未来劫。难行能行。而无厌倦。时善财童子。头面礼敬彼夜神足。绕无数匝。殷勤瞻仰。一心恋慕。辞退而去　　　　大方广佛华严经卷第二十五          
