　　　　大方广佛华严经卷第二十六　　　　罽宾国三藏般若奉　诏译　　　　入不思议解脱境界普贤行愿品　　尔时善财童子。正念思惟。彼大愿精进力守护一切众生光明夜神。以解脱力。现等一切众生心所见身。现等一切众生形像身。现等无边色相海身。现等一切处方俗威仪海身。普门示现。如是等身。随诸众生心之所应。以种种方便教化成熟。令其开悟。增长善根。随顺修行。证入甚深菩萨解脱。善财。如是以正念力。忆持分别。彼主夜神所得解脱。所有教法。一一字句。名相体性。以总持力。忆念摄持。以慧解力。分明显示。以行愿力。发起广大。如是随顺。获得无量殊胜功德。渐次而行。度恒河北入憍萨罗国。向迦毗罗城。诣岚毗尼林。到已右绕周旋。求觅妙德圆满爱敬林神。见在林中大宝树下。庄严圆满宝楼阁中。坐摩尼藏师子之座。二十亿那由他诸林神女。前后围绕。广为演说一切菩萨受生海经。令其皆得生如来家。疾入菩萨大功德海。善财见已。顶礼双足。合掌前立。作如是言大圣。我已先发阿耨多罗三藐三菩提心。而未知菩萨云何生如来家。云何行菩萨行。云何能作一切众生种种照世大光明灯。时彼林神。告善财言。善男子。菩萨有十种受生藏。若诸菩萨。成就此法。则能速疾生如来家。念念增长菩萨善根。不休不懈。不退不断。无厌倦无系缚。无疑惑。无迷乱。无怯弱。无恼悔。无遗失。一切智体。等十方界。随顺佛境。入法界门。不退广大菩提之心。增长一切波罗蜜行。舍离一切世间趣类。疾入一切如来智地。神通智力常现在前。种种佛法。皆能顺入。究竟获得真实义境。何等为十。所谓愿常供事一切诸佛菩萨受生藏。普遍成就菩提心菩萨受生藏。观诸法门方便修行菩萨受生藏。以深净心普照三世菩萨受生藏。平等光明普照一切菩萨受生藏。生三世一切诸如来家菩萨受生藏。佛力光明普遍庄严菩萨受生藏。微细观察普遍智门菩萨受生藏。法界变化种种庄严菩萨受生藏。速疾履践诸如来地菩萨受生藏。善男子。云何名愿常供事一切诸佛菩萨受生藏。善男子。此菩萨初发心时。作如是愿。我当亲近承事诸佛。及诸菩萨。现见诸佛。恒生欢喜。于诸佛所。以尊重心。恭敬供养。无有厌足。增长净信。心无退转。积集功德。恒不断绝。为欲清净一切智性。积集善根。令增长故。是为菩萨第一受生藏。云何名菩萨普遍成就菩提心受生藏。善男子。此菩萨发阿耨多罗三藐三菩提心。所谓起深厚大悲心。于诸众生。能救护故。起供养诸佛心。令诸如来增欢喜故。起勤求正法心。于诸所有。无吝惜故。起所作广大心。令一切智悉现前故。起圆满大慈心。为普摄取一切众生。作饶益故。起不舍众生心被求一切智坚誓甲故。起无谄幻心。得如实智。普照一切差别法故。起如说而行心。修习菩萨一切难行诸苦行故。起不诳一切诸佛心。愿常守护一切如来大誓愿故。起一切智大愿心。尽未来际调伏众生。无断绝故。此十为首。有佛刹极微尘数菩提心大功德聚。若诸菩萨。成就此法。则得常生诸如来家。是为菩萨第二受生藏。云何名菩萨观诸法门方便修行受生藏。善男子。此菩萨。于一切法门海。起现前观察心。于一切智圆满道。起成就回向心。于诸威仪清净业海。起正念观察心。于一切菩萨种种三昧海。起普遍清净心。于一切菩萨种种功德海。起修习成满心。于一切菩萨道。起庄严出生心。于一切智精进功德。起如劫火炽然不休息心。于一切众生界。起令成就普贤行心。于一切威仪中。起修菩萨种种功德心。于真实中道。起舍离有无入真实正观心。是为菩萨第三受生藏。云何名菩萨以深净心普照三世受生藏。善男子。此菩萨成就清净增上深心。得佛菩提。光明遍照。深入菩萨方便法海。其心坚固犹如金刚。摄取众生。毕竟不舍。远离一切诸有趣生。成就如来种种神变。起于菩萨殊胜行愿。具足菩萨明利诸根。增长菩萨清净善心。成就不动大誓愿力。得诸如来之所护念。破坏一切诸障碍山。与诸众生。作所依怙。是为菩萨第四受生藏。云何名菩萨平等光明普照受生藏。善男子。此菩萨具修种种方便行海。调伏成熟一切众生。一切所有悉能弃舍。成就无边清净戒体。住佛境界。具足安忍得一切佛法忍光明。以大精进勇猛志力。趣向出生一切智体。勤修清净诸三昧门。成就一切神通智力。以智慧光。照明法界。得一切法差别光明。成就清净无障碍眼。见一切佛诸色相海。悟入一切甚深法性。自在教化成熟众生。能令世间皆生欢喜。勤修差别如实法门。是为菩萨第五受生藏。云何名菩萨生三世一切诸如来家受生藏。善男子。此菩萨生如来家。随如来住成满一切殊胜行门。具足三世如来愿海。得一切佛纯一善根。与一切佛同一体性。成就出世白净法行。安住普贤广大功德。入一切佛甚深三昧。见一切佛自在神力。所化众生。咸令清净。得佛平等回向法门。能随问答辩才无尽。是为菩萨第六受生藏。云何名菩萨佛力光明普遍庄严受生藏。善男子。此菩萨深入一切佛威神力。光明遍照。心不退转。游诸佛刹。无有动作。承事供养菩萨众海。无有疲厌。如实了知诸法如幻。知诸世间悉皆如梦。见一切佛示现色身。所有相好。犹如光影。知一切佛神通所作。自在游戏。犹如变化。知诸有趣随类受生。如镜中像。知一切佛所转法轮。令众生闻。如空谷响。以方便力开法界门。咸令证入。到于彼岸。是为菩萨第七受生藏。云何名菩萨微细观察普遍智门受生藏。善男子。此菩萨住童真位。获得菩萨种种威仪。一切功德具足圆满。微细观察一切智门。于一一门。尽无量劫。开演分别无边菩萨所行境界。于诸菩萨甚深三昧。心得自在。成就最胜诸波罗蜜。念念普生一切世界诸如来所。能于一切差别境中。入于平等无差别定。于无差别平等法中。现于自在有差别智。于无量无边境中。自在入出无有障碍。于无境中。起于种种差别境界。于微小境中。见广大境。于广大境中。见微小境。知诸世间皆假施设。通达诸法因缘性相皆是自心之所现起。是为菩萨第八受生藏。云何名菩萨法界变化种种庄严受生藏。善男子。此菩萨于念念中。种种庄严无量佛刹。普随众生。现变化身。得无所畏最胜彼岸。示现种种诸佛威仪。成就种种方便善巧。依止清净无碍法界。随众生心。现众色相。令其见者无不调伏。普使安住不思议乘。具足开演成菩提行。行无障碍一切智道。相续出现。转于法轮。住无中边萨婆若海。随所应化。不失其时。常能平等。正念饶益。成就如来智慧之藏。是为菩萨第九受生藏。云何名菩萨速疾履践诸如来地受生藏。善男子。。此菩萨悉于三世诸如来所。受灌顶法。悉知一切三世诸佛同一体性境界次第。所谓知一切世界随心现起相续次第。知一切众生前后殁生相续次第。知一切众生种种心念相续次第。知一切菩萨前后际劫凡所受生相续次第。知一切菩萨前后际劫所行之行相续次第。知一切菩萨所有修习种种智境相续次第。知一切诸佛前后际劫现成正觉相续次第。知一切法功能善巧亲近供养相续次第。知一切劫尽前后际若成若坏种种事相种种名号相续次第。知随所应度。现成正觉。功德庄严。开悟调伏。示现威力。智慧神通。转正法轮。令诸众生亲近供养。皆不失时相续次第。于无边众生界。以巧方便而调伏故。是为菩萨第十受生藏。善男子。如是菩萨十种受生藏。一切菩萨无不从生。若诸菩萨。为欲成就广大菩提。修习增长。圆满此法。则能积集种种功德。于一庄严中。出一切庄严。普遍庄严一切佛刹。示现变化种种威仪。普遍调伏诸众生界。尽未来劫。无有休息。诸佛法海。种种因缘。种种境界。展转流通。相续不断。现前觉悟。无不周遍。现不思议佛自在力。普遍充满虚空法界。于诸众生心行海中。为摄取故。而转法轮。普于十方一切世界诸如来所。亲近不舍。无量法云。普遍现前。以清净音。演诸法海。住一切处。所行无碍。以一切法妙光明网。庄严种种菩提道场。随诸众生心之乐欲。开演无边种种法藏。显示种种诸佛境界。随应开悟一切世间。尔时岚毗尼园妙德爱敬林神。欲重宣说菩萨广大受生藏义。以佛神力。观察十方。为善财童子。而说偈言　　　最上无垢深净心　　见一切佛无厌足　　　愿尽未来常供养　　此明慧者受生藏　　　三世一切刹海中　　所有众生及诸佛　　　悉愿救度恒瞻敬　　此名称者受生藏　　　受法云雨无厌足　　普观三世无所著　　　身心清净如虚空　　此无比者受生藏　　　心恒游止大悲海　　坚固高胜如须弥　　　通达一切种智门　　此自在者受生藏　　　大慈遍覆于十方　　普行无垢波罗蜜　　　以法光明照群品　　此雄猛者受生藏　　　觉法自性心无碍　　生于三世诸佛家　　　深入法界智无边　　此明慧者受生藏　　　法身清净心无著　　普诣十方无量土　　　一切佛力靡不成　　此难思者受生藏　　　入深智海得自在　　住三昧海咸究竟　　　观一切智方便门　　此实智者受生藏　　　严净一切诸佛刹　　成熟一切诸群生　　　现佛神力普庄严　　此大名者受生藏　　　诸佛法智皆修习　　速能普入如来地　　　了知法界皆无碍　　此真佛子受生藏　　善男子。若诸菩萨。具此十种受生藏。则得生如来家。为诸世间作大明灯。善男子。我得此一切菩萨自在受生解脱门。无量劫来神通游戏。显示菩萨无碍境界。善财白言。圣者。此解脱门境界云何。林神答言。善男子。我先发愿。愿一切菩萨现受生时。我身皆得亲近供养。愿入毗卢遮那如来无量广大受生海。以昔愿力。而来生此娑婆世界。此四天下阎浮提中迦毗罗城岚毗尼园。于此林中。专念菩萨何时下生。经一百年。果见世尊从兜率天而来下生。善男子。尔时菩萨将下生时。此大林中。先现十种庄严瑞相。何等为十。所谓一者此林中地忽自平坦。坑坎堆阜。悉皆不现。二者林中所有荆棘瓦砾。不净之物。皆悉不现。金刚为地。众宝庄严。如欢喜园。柔软细妙。三者园中复有宝多罗树。其根深植。下至水际。次第行列。分布庄严。四者林中复现一切香芽。一切香藏。涂香末香。幢幡宝盖。及诸妙宝摩尼形像。种种香树荫映庄严。出过人天所有香气。五者林中复有诸妙华鬘宝庄严具。处处充满。微妙分布。六者林中一切诸大宝树。自然开发摩尼宝华。于华叶间。流出真金柔软鬘线。七者林中所有一切池沼。皆生妙华。柔软鲜洁。从地涌出。弥布水上。八者时此林中。娑婆世界。所有欲色诸大天王。及诸天龙夜叉乾闼婆阿修罗迦楼罗紧那罗摩睺罗伽鸠槃茶等。一切世主。莫不来集合掌而住。九者此三千世界所有欲界诸天。采女。龙女。夜叉女。乾闼婆等及诸世主一切采女。皆生欢喜。各持种种诸供养具。向毕洛叉树。恭敬而立。十者十方所有一切诸佛。皆从脐轮放大光明。名菩萨受生种种自在灯。普照林中一切诸物一一光中。悉现诸佛受生诞生。所有神变。及现一切菩萨受生种种功德。又出诸佛种种言音。令诸众生咸得闻见。是为林中十种瑞相现此相已。时诸天王及诸世主。即知菩萨当欲下生。我时见此十种瑞相难思境界。心生欢喜。踊跃无量　　善男子。时菩萨母摩耶夫人。出迦毗罗城。入此林时。复现十种光明瑞相。普照一切。令诸众生。得一切智。法性光明。速疾增长。欢喜爱敬。何等为十。所谓于此林中。众宝楼阁。香芽香藏。悉放光明。普照十方一切世界。又此林中。一切池沼。所有莲华。悉放光明。于光明中。出微妙音。演说如来真实法句。又令十方一切世界初发心菩萨。悉放光明。而来照此岚毗尼林。无不遍满。又令十方一切佛刹所有住地诸大菩萨。现大神变。放大光明。而来照此岚毗尼林。又令十方一切佛刹。修行成就。圆满一切波罗蜜行。诸大菩萨。放大光明而来照此岚毗尼林。又令十方一切佛刹。住大愿海诸大菩萨。悉放一切自在无碍愿智光明。而来照此岚毗尼林。又令十方一切佛刹。住大悲海诸大菩萨。悉放一切愿智光明。而来照此岚毗尼林。又令十方一切佛刹住方便海诸大菩萨。悉放种种调伏众生善巧光明。而来照此岚毗尼林。又令十方一切佛刹。诸大菩萨。悉放真实教智光明。而来照此岚毗尼林。又令十方一切佛刹。诸大菩萨。放一切佛自在下生出家成道大智光明。而来照此岚毗尼林。此十种光出现之时。普令除灭一切众生无明黑暗善男子。时摩耶夫人。现此十种光明相已。于毕洛叉树下。将欲诞生。复现十种广大神变。何等为十。善男子。菩萨将欲诞生之时。色界天王。及诸天子。欲界诸天。及诸采女。诸龙夜叉乾闼婆阿修罗迦楼罗紧那罗摩睺罗伽。一切世主。并其眷属。为供养故。皆悉云集。时摩耶夫人。色相威德庄严殊胜。身诸毛孔咸放光明。如灯如日。如融金聚。普照三千大千世界。无所障碍。其中所有一切光明。咸皆饮蔽。悉不复现。除灭一切众生烦恼及恶道苦。是为菩萨将诞生时第一神变。又善男子。当尔之时摩耶夫人。于其腹中。悉现三千大千世界一切形像。其中百亿四天下阎浮提内。种种都邑。各有园林。名号不同。一一皆有摩耶夫人。各于树下。一切世主。并其眷属围绕而住。悉现菩萨将欲诞生不可思议神变之相。是为菩萨将诞生时第二神变。又善男子。摩耶夫人。于身一切毛孔之中。悉现世尊毗卢遮那过去所修菩萨行时。亲近供养一切诸佛。及闻诸佛说法音声。普震十方一切世界。诸所现境如于明镜及净水中。能现虚空日月星宿云雷等像。摩耶夫人身诸毛孔。所现如来过去所行神通等事。亦复如是。是为菩萨将诞生时第三神变。又善男子。摩耶夫人。身诸毛孔。一一皆现如来往修菩萨行时。所住一切世界海。一切世界种。世界体性。世界形状。及世界中。城邑聚落。山林河海。泉流池沼。所度众生。所经劫数。所有佛现。所入净刹。所有受身。所有寿命。所事善友。所得法门。所修行愿。所获果证。从初发心。乃至获得不退转地。于一切处。在在所生。摩耶夫人。皆为其母。如是如来过去所有一切境界。于毛孔中。靡不皆现。是为菩萨将诞生时第四神变。又善男子。摩耶夫人。一一毛孔。显现如来过去所修菩萨行时。凡所受生。种种色相。种种形貌。种种威仪。种种资具。衣服饮食。苦乐等事。一一明现。无不辨了。是为菩萨将诞生时第五神变。又善男子。摩耶夫人。身诸毛孔。一一皆现世尊过去修施行时。舍所难舍。身分肢节。头目耳鼻。唇舌牙齿。血肉骨髓。肝胆肠胃。皮肤筋脉。及其妻妾。男女眷属。宫殿城邑。及诸珍宝。金银琉璃。珂贝璧玉。璎珞环佩。衣服饮食。如是一切内外诸物。亦见受者。种种方处。形貌言辞。是为菩萨将诞生时第六神变。又善男子。时此林中。普现过去一切劫中。所有诸佛。入母胎时。种种佛刹。种种园林。种种庄严。种种眷属。及其种种幢幡伞盖。华鬘衣服。涂香末香。摩尼宝等。种种璎珞。诸庄严具。种种妓乐。歌咏赞叹。上妙音声。遍满林中。令诸众生。普得闻见。是为菩萨将诞生时第七神变。又善男子。摩耶夫人。从其身中胎藏之内。出现菩萨应所受用。摩尼宝王宫殿楼阁。超过一切天龙。夜叉。乾闼婆阿修罗迦楼罗紧那罗摩睺罗伽。及诸人王之所住处。摩尼王网。罗覆其上。复以一切人天形像摩尼宝王诸庄严具。校饰庄严。熏以无垢上妙香王。令诸众生心得清净。如是一切。遍满林间。各各差别。不相杂乱。是为菩萨将诞生时第八神变。又善男子。摩耶夫人。从其腹中。出十不可说不可说百千亿那由他佛刹极微尘数菩萨摩诃萨。其诸菩萨。身形容貌。色相光明。进止威仪。神通眷属。一切皆与毗卢遮那菩萨等无有异。悉共同时。赞叹如来。是为菩萨将诞生时第九神变。又善男子。摩耶夫人。将欲诞生菩萨之时。忽于其前。从金刚际。出大莲华。名一切宝王庄严藏。以无能胜。金刚摩尼王宝为茎。以众生影像海摩尼王宝为藏。一切上妙摩尼王宝而作其须。清净无垢如意宝王。以为其台。有十佛刹极微尘数叶。一切皆以摩尼所成。周匝庄严。光辉间发。摩尼宝王。而为其网。周匝垂覆。坚固难坏。金刚宝王。而为其盖。以覆其上。一切天王。所共执持。一切龙王。起大香云。降注香雨。一切诸天。雨天妙华。及诸严具。一切夜叉王。恭敬围绕。一切乾闼婆王。出美妙音。歌赞菩萨往昔亲近供养诸佛所有功德。一切阿修罗王。舍憍慢心。曲躬恭敬。合掌顶礼。一切迦楼罗王。衔宝缯带。庄严虚空。一切紧那罗王。发欢喜心。歌咏赞叹菩萨功德。一切摩睺罗伽王。皆生欢喜。出大音声。歌咏赞叹。普雨一切宝庄严云。是为菩萨将诞生时第十神变。善男子。我见摩耶夫人。于此林中。将诞菩萨。示现十种神通之相。不可思议种种功德。无量光明。心无厌足。摩耶夫人。然后右胁而生世尊。如虚空中现净日轮。如高山顶出于庆云。如密云中而耀电光。如夜闇中然大火炬。尔时菩萨。从母胁生。身相光明。亦复如是。善男子。菩萨是时。为欲显示一切诸法。如影如像。如梦如幻。无去无来。无生无灭。示现诞生。善男子。我当见佛毗卢遮那。于此四天下阎浮提内岚毗尼园。示现初生神变之时。亦见如来。于三千大千世界百亿四天下阎浮提中岚毗尼园。示现初生种种神变。亦见于三千大千世界极微尘数佛利。亦见于百佛世界极微尘数佛刹乃至十方一切世界极微尘数佛刹。示现初生种种神变。亦见在于十方世界极微尘中。所有种种无量佛刹。一一皆现受生诞生种种神变。如是念念尽未来际。普于十方一切法界所有刹海。一一尘中无量世界。示现初生种种神变次第相续。无有间断。虽念念中。普遍一切无边刹海。示现诞生种种神变。而心无著。无有障碍　　尔时善财童子。白妙德圆满爱敬吉祥岚毗尼园主林神言。圣者。菩萨云何住最后身。要生于此大族姓中。林神告言。善男子。一切菩萨。将成正觉住最后身。皆生王宫。或生大族婆罗门家。何以故。为能成就种种利益。调伏自他。令成熟故。善男子。能利自他。有三种法。一者异熟因果。二者福德因果。三者智慧因果。云何异熟。谓有八种。一者寿量圆满二者色相圆满。三者种族圆满。四者自在圆满。五者信言圆满。六者大势圆满。七者丈夫相圆满。八者勇力圆满。善男子。云何菩萨。寿命圆满。所谓寿命长远。久住世间。云何菩萨色相圆满。所谓形色端严。相好殊胜。人所乐见。心无厌足。云何菩萨种族圆满。所谓生于豪贵刹帝利种。婆罗门家。云何菩萨自在圆满。所谓得大财位及大眷属。所作随心。人所宗奉。云何菩萨信言圆满。所谓出言诚谛。人必信受。理诸诤讼。心无高下。凡所决断。如执权衡。言行无违。无求无谄。云何菩萨大势圆满。所谓名称高远。勇猛精进。志性柔和。毁誉不动。工巧艺业。无能过者。处大众会。咸所尊重。云何菩萨丈夫相圆满。所谓具丈夫相。离诸残缺。云何菩萨勇力圆满。所谓报力殊胜。身常无病。心力勇健。有胜堪能。如是八法。是为菩萨异熟圆满。善男子。菩萨云何。修此八种异熟之因。所谓菩萨。于诸众生。起大慈愍。无杀害心。是为寿量圆满之因。若诸菩萨。于佛菩萨形像之前。及诸一切黑闇之处。施诸光明。及施种种鲜洁衣服。是为色相圆满之因。若诸菩萨。处于种种部类之中。心常谦下。是为种族圆满之因。若诸菩萨。于诸贫匮困厄众生。随心所欲。而行给施。是为自在圆满之因。若诸菩萨。常修实语。和合语。柔软语。不变异语。是为信言圆满之因。若诸菩萨。为欲摄取未来世身。种种色相。殊胜功德。发大誓愿。供养三宝及善知识父母师长。心恒不舍。承事恭敬。无有断绝。是为大势圆满之因。若诸菩萨。心恒爱乐丈夫之身。于女人相。常生厌弃。怖畏女色。犹如猛火。于丈夫身。生福德想。亦劝众生厌离女身。欣丈夫相。是为丈夫圆满之因。若诸菩萨恒以身力。供事众生。如理作役。皆往营助。于师长处。按摩涂洗。及以种种上妙饮食。施诸饥渴。咸令充饱。令其安乐。色力增盛。是为勇力圆满之因。如是菩萨。修习八种异熟之因。感异熟果。善男子。如是八种异熟之因。复由三缘而得增长。能感圆满广大饶益殊胜异熟。云何为三。一者清净心。二者清净行。三者清净境。若诸菩萨。内心清净。所有善根。悉用回向阿耨多罗三藐三菩提。及证甚深一味法界。广大信乐。纯一无杂。勤求修习。不顾身命。与善知识。同一志行。见同法者。深生欢喜。日夜思惟。念念随顺。行住坐卧。心无厌足。是为第一发清净心。若诸菩萨。即于如是广大志乐所起善根。长时修习。念念无间。方便善巧。皆使成就。未受行者令得受行。已受行者令其坚固。是为第二行清净行。若诸菩萨。于彼一切所行境中。令心清净。能正发起。令行调柔。如是趣求。至究竟果。是为第三趣清净境。善男子。云何菩萨异熟果耶。谓由菩萨寿量具足故。能得长时无间修习。所有善根。积集增长。能久住世。自利利他。是为寿命圆满之果。又由菩萨色相端严众生爱敬故。一切大众咸来归仰。凡所发言。无不乐闻。既闻法已。皆悉顺行。是为色相圆满之果。又由菩萨种族真正故。世所宗重。令诸众生。随顺菩萨所有言教。精勤修习。速疾舍离诸不善业。修诸善业。是为种族圆满之果。又由菩萨自在圆满具足财位故。能以种种珍宝仆使。给施群生。随其所须。咸令充足。以此摄取然后调伏。而成熟之。是为自在圆满之果。又由菩萨成就实语故。能以爱语。摄诸众生调伏成熟。令其信受。皆得解脱。是为信言圆满之果。又由菩萨豪贵自在。有大势力故。能令众生。感德从化。心生惭愧。尊重爱乐。凡所出言随顺不逆。是为大势圆满之果。又由菩萨具足圆满大丈夫相。诸根成就无有残缺。是故堪为胜功德器。精进勤求一切智境。得无所畏无障碍行。能大饶益一切众生。所作随心。皆无障碍。一切世间诸天及人。无能讥毁。是为具足大丈夫相圆满之果。又由菩萨成就勇力故。普能积集一切善法。安乐成就诸众生界。勇猛精进。成就智通。是为勇力圆满之果。如是名为异熟因果。云何福智。谓施戒忍三波罗蜜。名之为福。般若波罗蜜。名之为智。精进禅定。亦名为福。亦名为智。谓因精进。修施戒忍慈无量等。则名为福。若因精进。起闻思修。则名为智。又因精进。修蕴善巧。处善巧。界善巧。缘起善巧。处非处善巧。能知四谛善不善法。烦恼胜劣黑白诸业。微细观察。皆名为智。若因禅定。修四无量。是名为福。若因禅定。修行般若。及诸善巧。则名为智。是故菩萨。能大饶益一切众生。于诸佛刹大众会中。而为师首。普能随顺一切诸佛。转正法轮。能自调伏。亦能调伏一切众生。令其速入一切智道。菩萨成就如是种种殊胜因果。即能疾得阿耨多罗三藐三菩提　　　　大方广佛华严经卷第二十六　　　　大方广佛华严经卷第二十七　　　　罽宾国三藏般若奉　诏译　　　　入不思议解脱境界普贤行愿品　　尔时善财童子。白林神言。圣者。得此解脱。其已久如林神告言善男子乃往古世过亿佛刹极微尘数劫。复倍是数。时有世界。名普宝劫名悦乐。八十亿那由他佛。于中出现。其第一佛。名自在功德无能胜幢。十号具足。彼世界中。有四天下。名种种庄严光。阎浮提中。有一王都。名清净庄严须弥幢。其中有王。名宝光焰眼。时彼大王。第一夫人。名大焰自在欢喜光。如此世界。阎浮提中。摩耶夫人。为毗卢遮那如来之母。彼种种庄严光世界阎浮提中。大焰自在欢喜光夫人。为彼最初自在功德无能胜幢如来之母。亦复如是。善男子。时喜光夫人。将欲诞生彼菩萨时。与二十亿那由他采女前后围绕。诣圆满广大金华园中。示现种种不可思议菩萨受生神通变化。时彼园中。有一楼阁。名清净妙宝峰。有大树王。名一切施。时彼夫人。即以右手攀彼树枝。于其右胁。诞彼菩萨。诸天捧持。香水沐浴。一切世主。广陈供养。时有乳母。名无垢光。侍立其侧。于是诸天。授与乳母。乳母敬受。以手抱持。生大欢喜。即得菩萨普眼境界三昧。得此三昧故。普见十方一切世界无量诸佛。复得此一切自在受生解脱法门。善男子。如初受胎识速疾无碍。得此三昧故。速疾能见十方诸佛乘本愿力受生神变。亦复如是　　善男子。于意云何。彼时乳母无垢光者。岂异人乎。我身是也。时二十亿那由他采女者。今此林中我之眷属二十亿那由他诸林神女是。彼时夫人大焰自在欢喜光者。今摩耶夫人是。时彼大王宝光焰眼者。今净饭王是。善男子。我从是来。于念念中。常见毗卢遮那菩萨自在受生大神变海。善男子。如见世尊毗卢遮那。念念于此娑婆世界及此世界一一尘中。乘本愿力。自在受生神变海门。亦见世尊普于十方一切刹海所有世界及彼尘中。示现受生自在神变。如见现在。亦见如来尽未来际十方世界。及彼世界一一尘中。示现受生自在神变。善男子。如见今佛毗卢遮那普遍受生自在神变。亦见十方一切诸佛各乘本愿。遍一切处。尽前后际。所有世界。及彼世界所有尘中。一切世界。示现受生自在神变。皆得亲近承事供养。及闻诸佛所转法轮。皆能受持。随顺悟入。尔时妙德林神。欲重宣此解脱门义。承佛威力。观察十方。而说偈言　　　善哉佛子汝所问　　最胜难知诸佛境　　　深生尊重信乐心　　我说此因应谛听　　　亿刹尘劫复倍是　　过彼有劫名悦乐　　　八十亿数那由他　　诸佛于中相续现　　　最初有佛出兴世　　号自在德无胜幢　　　时我在彼金华园　　见彼如来诞生相　　　彼时我身为乳母　　名无垢焰而供侍　　　诸天授我菩萨身　　金色光明胜无比　　　我时受得天人师　　捧持谛观不见顶　　　左右身量无边际　　诸相圆满叵思议　　　见彼离垢清净身　　相好庄严甚微妙　　　犹如妙宝真金像　　欢喜自庆发净心　　　思惟彼佛诸功德　　增长无量深福海　　　见佛神通无与等　　即发广大菩提心　　　专求一切佛功德　　增长一切诸大愿　　　严净一切微尘刹　　灭除一切险恶道　　　普于十方一切国　　供养诸佛无央数　　　为求解脱遍修行　　愿灭一切众生苦　　　我闻彼法能受持　　获此难思解脱力　　　亿刹尘数无边劫　　具修菩萨清净行　　　劫中次第所兴佛　　一一我皆曾供养　　　受持其法备修行　　庄严净此解脱海　　　亿刹尘数刹尘劫　　过去所有十力尊　　　尽持其法亦修行　　此解脱轮转清净　　　我于一念皆能了　　一切佛刹极微中　　　所有一切诸如来　　各各庄严诸刹海　　　彼诸刹海所有佛　　园中示现初诞生　　　念念所现难思议　　广大自在神通力　　　我见亿刹诸菩萨　　专求最胜佛菩提　　　将成正觉住天宫　　显现难思诸佛境　　　或见无边刹海中　　诸佛受生神变事　　　一切众会共围绕　　广说正法令开悟　　　我于一念能普见　　亿刹尘数诸菩萨　　　出家降魔坐道场　　示现种种佛境界　　　或见一切刹尘中　　无量仁尊成正觉　　　各现难思方便力　　度脱一切苦众生　　　或见一切极微内　　诸佛皆转妙法轮　　　悉以无尽微妙音　　普雨无边甘露法　　　于念念中见一切　　亿刹尘数诸佛刹　　　悉有如来现受生　　及现涅槃无所著　　　如是无量佛刹海　　如来于彼现初生　　　我皆普往不分身　　一一现前兴供养　　　不思议刹诸界趣　　无边品类诸众生　　　悉以方便现其前　　雨大法雨令开悟　　　佛子我悉能知此　　最胜难思解脱门　　　设于无量亿劫中　　开示称扬不能尽　　善男子。我唯知此菩萨于无量劫遍一切处示现受生自在神变解脱法门。如诸菩萨摩诃萨。能以一念。为一切劫发生之藏。开显证悟诸法本性。以善方便。普现受生。愿常供养一切诸佛。精勤究竟佛法现前。诸趣受身。如影普现。一切佛所。坐莲华座。随应化度。成熟众生。普于世间。现大神变。圆满大智。通达无碍。于诸三昧。皆得自在。示成正觉。转妙法轮。证入甚深无碍法界。了知一切众生心性。开示一切功德之相。发起广大心自在力。获得一切降魔怨智。顺入一切如来境界。随诸众生。普现色身。如是菩萨智功德行。而我云何。能知能说。善男子。从此西南。迦毗罗城。有释种女。名曰瞿波。汝诣彼问。菩萨云何。于生死中。成熟众生。行菩萨行。尔时善财童子。顶礼右绕岚毗尼神。经无数匝。殷勤瞻仰。恋慕一心。辞退而去　　尔时善财童子。从岚毗尼林。向迦毗罗城。思惟观察。彼神所得诸佛受生自在神变菩萨解脱。思惟修习。增长广大。随顺悟入。忆持不忘。渐次行诣菩萨集会普现法界影像光明宫殿。其中有一主宫殿神。名无忧德。与一万主宫殿神。来迎善财。作如是言。善来丈夫。有大智慧。勇猛无畏。能修菩萨不可思议受生神变自在解脱。心恒不舍广大誓愿。善能观察诸法境界。心常安住无上法城。入于清净妙法宫殿。开示无量善巧方便。调伏众生。令其悟入成就如来功德大海。得佛无尽微妙辩才无碍智轮。随众生转。令其欢喜。增长大愿。回向趣求一切智道。我观仁者。于甚深行。心无暂舍。威仪寂静。无诸垢浊。不久当得如来无上清净最胜身语意业。以诸相好。庄严其身。十力智光。莹其心地。游行世间。作大光耀。我观仁者。勇猛精进。难可沮坏。不久当得普见三世一切诸佛相好圆满。普闻诸佛所转法轮。普能受用一切菩萨禅定解脱诸三昧乐。随顺证入如来境界。何以故。由汝已能见善知识。亲近承事。恭敬供养。随其教命。念其功德。修行不断。无忧无恼。不懈不退。无有障碍。一切世间天人魔梵不能为难。不久当成无上菩提。亦令众生证佛果故。时善财童子。闻是语已。白言圣者。如向所说种种功德。愿我一切悉当具得。圣者。我愿永息众生诸烦恼热。灭除众生诸不善业。与诸众生无上安乐。令诸众生修清净行。圣者。一切众生。心常散乱。起于烦恼。造诸恶业。随业流转。堕恶趣中。身心长夜。受诸楚毒。菩萨见之。心生忧恼。圣者。譬如有人唯有一子。爱念情至。忽见被人割截肢体。其心痛切。不能自安。菩萨摩诃萨亦复如是。见诸众生集不善业。堕三恶趣。受种种苦。心大忧恼。不能自安。若见众生起身语意三种善行。生于善道。受身心乐。生大欢喜。何以故。菩萨不为利益自身求一切智。亦不为贪种种生死诸安乐故。亦不为贪五欲乐故。亦复不为专求欲界眷属爱敬庄严乐故。亦复不随想倒。心倒。见倒。诸结随眠爱见力转。于诸众生恩爱缚著。心无贪恋。亦不味著诸禅定乐。亦无种种障碍厌退。住于生死流转沉溺。菩萨但见一切众生。于有海中。具受无边诸苦逼迫。起大悲心。愿皆摄取。令其速出生死大海。以悲愿力。勤行种种难行苦行。普断一切众生烦恼。令其出离。永无退转。是故精勤求于如来一切智智。承事供养一切诸佛。见诸杂染不净刹土。为其严净诸佛刹海。见诸众生种种名相皆无真实。令其皆得清净法身。见诸众生身心杂染。令得清净庄严三业。见诸众生心行不具。令其皆得清净具足。圣者。菩萨如是。于诸众生。大悲深厚。能行一切难行苦行。经无边劫。心不疲厌。一切所行。皆得成就。犹如父母。亦如乳母。如地如水。如火如风。如太虚空。如日如月。亦如大海。如同生天。能生种种圆满利益。云何菩萨犹如父母。为其安立菩提心故。云何菩萨犹如乳母。令其成就菩萨道故。云何菩萨犹如大地。譬如大地有十种事。何等为十。所谓犹如大地广大无量。普遍成就一切事物。菩萨摩诃萨亦复如是。成就无量广大福智功德之聚。又如大地。能生世间种种资具。一切众生依之存活。菩萨摩诃萨亦复如是。能生出世功德财宝。所谓布施持戒。忍辱精进。禅定智慧。菩提分等妙法资具。养育众生功德慧命。又如大地平等饶益。无忧无喜。无分别想。菩萨摩诃萨亦复如是。于怨亲所。都无爱憎。不生二想。又如大地能受大云所注之雨。菩萨摩诃萨亦复如是。能受如来大法云雨。又如大地。一切众生依之而住。菩萨摩诃萨亦复如是。与诸众生世出世间种种乐事。而为依止。又如大地。一切种子依之而生。菩萨摩诃萨亦复如是。一切众生善法种子依之生长。又如大地。能生众宝及诸宝器。菩萨摩诃萨亦复如是。能生众生种种法器诸功德宝。又如大地。能生众药灭除诸病。菩萨摩诃萨亦复如是。依大慈悲。出生法药。灭除种种烦恼重病。又如大地。诸恶毒虫腹行之类。种种触恼。安住不动。菩萨摩诃萨亦复如是。恒被一切内外诸苦触恼。身心终无摇动。又如大地。大雷龙吼。种种恶声。不惊不惧。亦无闻想。菩萨摩诃萨亦复如是。诸魔外道种种恶声。不惊不恐无忧无怖。亦无闻想。善男子。是为菩萨具足圆满十种功德。犹如大地自在成就善男子。云何菩萨犹如于水。譬如水大。能令一切药草丛林。及大树王。生成增长。菩萨摩诃萨亦复如是。以三昧水。出生一切菩提分法种种药草。增长福德智慧大树。成就无上菩提之果。云何菩萨犹如于火。譬如火大能烧一切不净之物。及能焚爇大地所有草木稠林。菩萨摩诃萨亦复如是。能以种种大智慧火。烧诸众生所有烦恼随眠习气不净罪垢。云何菩萨犹如于风。譬如风大无有色相。亦无住处。无依无著。而能成就世界所有水陆空行一切宫殿。及须弥等大小诸山。而一切人皆不能见。菩萨摩诃萨亦复如是。于一切处。无所依著。而能成就蕴界处等。菩萨功德。一切世间声闻缘觉所不能见。云何菩萨犹如虚空。譬如虚空体无障碍。一切诸法依之成就。菩萨摩诃萨亦复如是。本性无碍。一切白法因之成就。云何如月。譬如月轮。从初一日至十五日。渐次增长。乃至圆满。菩萨摩诃萨亦复如是。从初发心一切净法渐渐增长。乃至成佛坐菩提场。一切功德具足圆满。云何如日。譬如日轮。出现之时。一切黑闇。悉皆除灭。菩萨智日亦复如是。显现之时。一切众生。无明黑闇。悉皆除灭。云何如海。譬如大海性能出生一切众宝。令诸众生受用无尽。菩萨摩诃萨亦复如是。从福智海。出生一切功德智宝。饶益众生。终无有尽。云何如同生天。譬如二天。与人同生。随逐于人。如影随形。不相舍离。菩萨摩诃萨。亦复如是。常随众生。乃至恶道险难之处。守护随逐。不令堕落。又善男子。菩萨摩诃萨。于诸众生。为大船师。令其得度生死海故。为归依处。令离诸魔烦恼怖故。为所恃怙。令除热恼得清凉故。为大津济。引诸众生。入法海故。为海导师。令至诸佛法宝洲故。为净莲华。开敷诸佛功德心故。为庄严具。福智光明恒庄严故。为可爱乐。令成普贤清净三业悉端严故。为堪尊重。令勤舍离诸恶业故。为普贤行。令成微妙圆满体故。为所乐见。令随所乐。无不现故。为大光明。普放智慧。光明焰故。为大明灯。照种种法。咸通达故。为能照耀。令菩提心性明净故。为大勇将。摧灭一切诸魔业故。为日珠宝。能放智焰光明网故。为月爱珠。放遍法界清凉光故。为大云雨。能雨一切甘露法故。圣者。菩萨如是修诸行时。令诸众生皆生爱敬。具足成就真实法乐。尔时无忧德神。与其眷属一万神俱。于其路侧。闻善财童子自说所发菩提心相。得未曾有。踊跃欢喜。即以一切出过诸天上妙华鬘涂香末香宝庄严具。散善财上。随顺围绕。入菩萨宫殿。而说偈言　　　汝为诸众生　　发心求正觉　　　当于无尽劫　　为世大明灯　　　无量亿劫中　　难可得见汝　　　大智日今出　　照明于世间　　　汝见诸众生　　无明闇所覆　　　能发大悲心　　履践无师道　　　汝以清净心　　专求佛功德　　　能事善知识　　不顾于身命　　　汝心于世间　　无依无所著　　　决定恒无垢　　清净如虚空　　　汝修胜智行　　转妙功德轮　　　放大智慧光　　普照无边际　　　汝不离世间　　不著于世间　　　如风游虚空　　所行无障碍　　　汝向菩提行　　勇进难屈伏　　　如劫火炽然　　一切无能灭　　　无畏犹师子　　坚固如金刚　　　汝智行亦然　　一切无能动　　　十方法界中　　所有诸佛法　　　汝事善知识　　一切皆能入　　尔时无忧德神。以此妙偈。称赞善财功德行已。乐闻正法。随逐善财。如影随形。不相舍离。尔时善财童子。入普现法界影像光明宫殿。周遍观察。释女瞿波。见在堂内一切菩萨大集会中。坐于普现一切宫殿影像摩尼宝王大莲华藏师子之座。八万四千采女眷属之所围绕是诸采女。莫不皆从释种中生。悉于过去修菩萨行。同种菩萨一切善根。布施。爱语。利行。同事。摄诸群品。一切智境。常现在前。已集种种佛菩提行。恒住平等无尽大悲。普摄众生。犹如一子。慈心满足。广大清净。普能随顺一切众生。曾于过去修集种种不可思议善巧方便。皆于阿耨多罗三藐三菩提。得不退转。深入菩萨诸波罗蜜。具修菩萨一切学处。心常远离妄想执著。厌离生死。爱乐正法。虽行诸有。心常清净。恒勤观察一味法界。速疾趣求萨婆若道。离诸盖网。超众患难。得净法身。化现无量。调伏成熟一切世间。成就甚深功德大海。从普贤行之所出生。速疾增长勇健大力。智灯慧日圆满普照。尔时善财童子。即前顶礼释女瞿波。右旋围绕。合掌而立。作如是言。圣者。我已先发阿耨多罗三藐三菩提心。而未知菩萨云何于生死中。而能不著生死过患。菩萨云何了法自性。而能不住一切声闻辟支佛地。菩萨云何住于佛地。而能遍入诸菩萨地。菩萨云何住菩萨位。而能入佛种种境界。菩萨云何超于世间。而能成就世间之法。菩萨云何证得法身。而能示现种种色身。菩萨云何得无相法。而随诸众生现众色相。菩萨云何知法无说。而为众生广说诸法。菩萨云何知众生空。而恒不舍化众生事。菩萨云何常知诸佛不生不灭。而勤供养无有退转。菩萨云何超过一切幻化境界。而常起幻调伏众生。菩萨云何深信诸法本性如空。而成就无边方便智慧。菩萨云何知一切法无有执著。而常供养一切诸佛深心不退。菩萨云何深入诸行无业无报。而修善行无有休息。时彼释女。告善财言。善哉善哉。善男子。汝今能问一切菩萨所修诸行种性体相。若有能修普贤行愿。乃能发起如是之问。汝今谛听。善思念之。我当承佛威神之力。为汝宣说。善男子。若诸菩萨。修习十法。则能圆满因陀罗网普智光幢菩萨之行。何等为十。一者依止诸善知识。二者获得广大信解。三者发起清净乐欲。四者积集广大福智。五者于佛听闻正法。六者亲近三世诸佛。七者同修菩萨妙行。八者得佛共所护念。九者大悲本愿悉皆清净。十者能以智力永断生死。若诸菩萨成就此法。则能圆满因陀罗网普智光幢菩萨之行。善男子。若诸菩萨。亲近承事诸善知识。则能精进勇猛。不退修习。出生广大平等无尽佛法。佛子菩萨。复以十法。事善知识。常令欢喜。何等为十。一于身命财无所吝惜。二于世资具心不贪求。三知一切法本性平等。四一切智愿恒不退舍。五常乐观察实相法界。六于诸有海心不厌离。七知法无住犹如虚空。八发无障碍菩萨大愿。九普现其身遍诸刹海。十净修菩萨无碍智轮。善男子。以此十法。承事一切真善知识。皆令欢喜。所行无逆。至一切智。尔时释女瞿波。欲重宣此义。承佛威力。观察十方。而说偈言　　　专求佛智利群生　　普事一切善知识　　　正直离谄心无怠　　此行于世帝网行　　　胜解广大恒清净　　如空遍入于三世　　　佛刹及佛与众生　　此是普智光幢行　　　志乐广大等虚空　　离染寂静无边际　　　于诸佛所修功德　　此行于世身云行　　　菩萨积集一切智　　不可思议功德海　　　清净福德智慧身　　此行于世无著行　　　能于一切如来所　　听闻正法无厌足　　　随闻生解为慧灯　　此行于世普照行　　　十方三世所有佛　　一念一切咸亲近　　　心恒不舍谛思惟　　此向菩提大愿行　　　普诣一切如来所　　同修菩萨方便海　　　三昧愿海悉无边　　此行于世帝网行　　　得一切佛所加持　　处处修行普贤道　　　尽未来际无边劫　　此行于世分身行　　　见诸众生受众苦　　起大慈悲现世间　　　演法光明除闇冥　　此行于世智日行　　　见诸众生堕诸趣　　为集无边妙法轮　　　令其永断生死流　　此是修行普贤行　　　菩萨修行此十法　　则能普现众生前　　　恒于有海诸趣中　　度脱一切群生类　　　以大慈悲方便力　　普现种种庄严身　　　随心为转妙法轮　　皆令趣向菩提道　　尔时瞿波。说此偈已。告善财童子言。善男子。我已获得观一切菩萨三昧境界海解脱门。善财白言。大圣此解脱门境界云何。答言。善男子。我入此解脱。知此娑婆世界过不可说不可说佛刹极微尘数劫。一一劫中所有众生种种形类。作善作恶。死此生彼。于诸趣中。受诸果报。及其修习禅定解脱。等持等至。或有出离。或不出离。正定邪定。及以不定。或有善根与烦恼俱。或有善根不与烦恼俱。或有具足善根。或有不具足善根。或有不善根所摄善根。或有善根所摄不善根。如是所集善不善法。我皆了知。无有疑惑。又彼劫中。所有诸佛。出现于世。种种名号。相续次第。我皆了知。又彼一一诸佛世尊。从初发心。求一切智。所发一切大誓愿海。所事一切善知识海。所有供养一切佛海。所行一切菩萨行海。所有庄严佛国土海。所有圆满佛功德海。所有出现成正觉海。所有示现大神通海。所有方便转法轮海。所有调伏诸众生海。我皆了知。无有挂碍。亦知彼佛众会差别。其众会中。有诸众生。依声闻乘。而得出离。其诸声闻。过去所习一切善根。所有受持声闻乘法。及其所得种种智慧。我悉了知。其众会中。有诸众生。依独觉乘。而得出离。其诸独觉所有修习一切善根。所有证悟独觉乘果。所住寂静最胜解脱。所入三昧所现神通。所化众生乃至入灭。我皆了知。亦知彼佛菩萨众会圆满普遍无有边际。其诸菩萨从初发心。种善根时。发起无量种种大愿。修行种种难行之行。圆满成就诸波罗蜜。种种庄严菩萨之道。以自在力。入于菩萨种种诸地。所谓菩萨地。种种助道菩萨地。种种自在行菩萨地。种种入出三昧菩萨地。种种自在神通菩萨地。种种自在出现菩萨地。种种建立菩萨地。种种观察菩萨地。种种净治菩萨地。种种依止菩萨地。种种相菩萨地。种种体菩萨地。种种智。菩萨摄智。菩萨成就智。菩萨住处。菩萨广大行境界。菩萨大神通。菩萨三昧海。菩萨解脱方便海。菩萨所入三昧差别海。所得一切教智光明。所得一切智电光云。所获一切忍。所有一切勇猛智。所有悟解一切法海。所入一切诸佛刹海。所度一切诸众生海。所有显示诸方便海。所有发起诸神通海。所有深广诸弘誓海。我皆了知。善男子。此娑婆世界。从过去际。至今现在。不可说不可说佛刹极微尘数劫。所有种种差别劫海。所有众生佛及众会尽未来际。所有劫海展转不断相续次第。我皆了知。善男子。如知此娑婆世界。亦知婆婆世界中出生一切世界极微尘数世界相续次第。亦知娑婆世界内一切世界相续次第。亦知娑婆世界所有一切极微尘内所有世界相续次第。亦知娑婆世界外十方无间次第建立所住世界相续次第。亦知娑婆世界所依普照十方炽然宝光明刹种所摄一切世界相续次第。亦知毗卢遮那世尊在此华藏庄严世界海中十方无量诸世界种所摄世界相续次第。亦知华藏世界海中一切世界极微尘内所有世界相续次第。又亦知彼一切世界。种种安立。种种形状。种种分量种种依住。种种际畔。种种庄严。种种成就。种种灭坏。所有眷属。所有轮辋。所有旋转。所有莲华。所有须弥。所有河海。所有草树。种种名号。我皆了知。亦知此华藏世界海。往昔皆由毗卢遮那如来本愿力故。出生如是种种世界。所有种种诸因缘海。亦知华藏世界海外。十方无边尽法界虚空界。一切世界海中一切世界。亦知世尊毗卢遮那过去所经无量劫海。所有一切诸本事海。过去所发广大愿海。过去所集诸乘教海。过去所修菩萨行海。过去所净佛国土海。过去所事一切佛海。过去所化诸众生海。过去所起诸神通海。过去所入诸方便海。过去所受诸佛法海。过去所入诸三昧海。过去所得诸自在海。过去所成诸功德海。过去所施一切资具檀波罗蜜。过去所持种种梵行戒波罗蜜。过去所受种种境界忍波罗蜜。过去所修猛利勇健勤波罗蜜。过去所入种种三昧禅波罗蜜。过去所成种种清净慧波罗蜜。过去所现遍入世间诸影像身方便波罗蜜。过去所发清净圆满普贤行海愿波罗蜜。过去所获一切如来种种自在诸神通海力波罗蜜。过去所证一切如来智光照世自在智海智波罗蜜。普摄一切诸佛菩提。普获诸佛大智光明。证于诸佛一切智性。于一切处成等正觉。神通游戏。所转法轮。所有一切道场众会。其众会中。一切菩萨。过去所种一切善根。从初发心行菩萨行。积集方便。成熟众生。及彼菩萨所事诸佛。及善知识。念念增长。获诸三昧。念念所入陀罗尼门。念念所得辩才大海。念念所起自在神通。念念所修菩萨行网。念念所集诸方便门。念念所知众生根网。念念所集菩提分法。念念证入等持等至神通门海。如是一切。皆是毗卢遮那如来普遍十方一切法界无量劫海所修行海。我悉了知。亦知十方遍满法界尽虚空界。一切如来劫海所修。乃至尽于未来际劫。神力加持。幻智境界。如是一切。我悉了知。何以故。我入此观一切菩萨三昧境界海解脱门时。于一念中。尽能了知一切众生种种心行。杂染清净。流转还灭。一切声闻种种三昧。一切独觉寂静解脱三昧神通。一切菩萨种种三昧。种种地位。种种法门。种种趣入。及能了知一切如来解脱光明神通海故　　　　大方广佛华严经卷第二十七　　　　大方广佛华严经卷第二十八　　　　罽宾国三藏般若奉　诏译　　　　入不思议解脱境界普贤行愿品　　尔时善财。白瞿波言。圣者得此解脱。其已久如。瞿波告言。善男子。我于往世过百佛刹极微尘数劫。有劫名最胜行。世界名胜无畏。彼世界中。有四天下。名常具众乐阎浮提。中有一王都。名大树妙高吉祥。于八十四千亿王都之中。最为上首。时此王都。复有八十四千亿城而为眷属。其诸城邑一一严饰。悉皆清净。毗琉璃宝以为其地。七重宝墙周匝围绕。一一皆以杂色影像光明宝网。以覆其上。其诸宝墙。一一皆以宝堑围绕。金沙布底。香水盈满。优钵罗华。钵头摩华。拘物头华。芬陀利华。弥布水上。此一一河。皆有自然众宝栏楯。及诸宝网。庄严其岸。一一河间。复有宝多罗树。七重围绕。复有自然宝庄严树。垂诸璎珞。衣服鬘带。真金宝网。弥覆其上。其诸城邑。往来之处。所有道路左右八步。皆以种种上妙杂宝。间错庄严。发耀舒光。辉映一切。又有无量持明咒仙。严洁其身。如自在天。经行游履。保护众生。又彼城邑。一一各有无量园苑游戏之处。华果树林。无不备足。杂类众鸟哀鸣和雅。游集其中。欢乐无畏。常有无量清净微妙可爱男女。止住其中。身出妙香。普熏一切。诸天昼夜常雨妙华。色类百千。缤纷乱坠。彼诸城邑。一一皆有百千地神。而为守护。其诸城邑。内外所有。众宝树林。璎珞鬘带。及宝铃网。诸庄严具。微风吹动。演出种种妙法音声。闻皆喜悦。烦恼销除。身意清凉。法喜充满。于阿耨多罗三藐三菩提。得不退转。具足普贤常所称赞妙行功德。彼时有王。名为财主。常以正法。化周率土。妃嫔采女八万四千。辅相大臣其数五百。五百王子色力具足。形相端严。勇猛无畏。能伏怨敌。王有夫人名莲华吉祥藏。威德殊胜。颜貌第一。所生太子名威德主。端正奇特。人所乐见。具足圆满三十二相。所谓足下平满。犹如奁底。千辐轮相。圆满备足。手足柔软。如兜罗绵。其指纤长。网缦成就。足跟齐圆。足趺丰起。一一相称。光洁妙好。双[月*专]佣圆。如仙鹿王。垂臂过膝。犹如象鼻。马王阴藏。峰势隐密。一一毛孔。各生一毛。绀发右旋。螺文不乱。身皮金色。细薄润滑。一切尘垢。所不能著。手足肩项七处平满。臂膊佣圆。脊骨不现。周圆相称。如尼拘陀树。颐颔胸臆。犹如师子。颈如绀蒲三约成就。常光四照面各一寻。四十牙齿。鲜白齐密。舌相红赤。长广覆面。梵音清美。人所乐闻。目睫青润。齐整不乱。目上下瞬。犹如牛王。青白分明。面部圆满。犹如净月。眉相纤曲。如帝释弓。白毫皎洁。文相右旋顶有肉髻。犹如天盖。如是众相。庄严其身。善男子。太子有时。受父王教。与二十千妓侍采女。并诸眷属。前后围绕。从宫城出。诣光明云峰大香芽园。游观嬉戏。是时太子。乘阎浮檀上妙宝车。其车严饰。世无伦匹。大焰金刚以为其轮。天妙金刚以为其毂。香摩尼宝以为其箱。上妙栴檀间厕严饰。众宝华网弥覆其上。大庄严藏宝摩尼王为师子座。五百采女各执宝绳。牵驭而行。不迟不速。进止合度。宝马千匹。驾以金车。前后导从。白琉璃摩尼宝王以为其盖。放不思议一切希有杂色光明。摩尼宝王而为庄校。一切影像绀琉璃王摩尼妙宝而作其竿。使人执持随覆其上。百千万人持诸宝盖。百千万人持诸宝幢。百千万人持诸宝幡。百千万人奏诸音乐。百千万人散诸宝华。百千万人持诸香炉。烧众名香。前后围绕。而为翊从。其路宽平。八衢齐列。界以杂宝。布以金沙。种种宝华而散其上。杂宝行树及宝栏楯。于八衢间次第行列。覆以种种妙宝铃网。及诸缯彩悬布树间。以为严饰。于其路侧。处处建立义堂福舍。众宝楼阁。及诸仓库。递相连接。延袤远近。珍宝财物悉皆充满。或于其中。积诸珍宝璎珞严具。或积缯彩上妙衣服。或办甘美上味饮食。或贮香华身诸资具。或畜象马杂宝车乘。或复安置端正女人及诸僮仆。善闲一切世仪礼则。一切艺能无不成就。随诸众生有来求索。悉皆施与。靡不令其意愿充满。尔时大树妙高吉祥王都之中。有一母人。名为善现。有一童女。名具足艳吉祥。颜容端正。色相严洁。洪纤得所。修短合度。众相圆备。目发绀青。言同梵音。清彻美妙。智慧聪明。人所尊重。善达技能。精通辩论。恭勤匪懈。质直柔和。少欲寡思。慈愍不害。具足惭愧。无谄无憍。志量弘深。人无与等。及与其母。乘妙宝车。将诸眷属。无量采女前后围绕。先于太子。从王都出。歌咏嬉戏。随路而行。见其太子奏诸妓乐。言辞讽咏。心生爱染。而白母言。善哉慈母。我心愿得敬事此人。若不遂情。自当殒灭。时母善现。告其女言。汝今不应生如是念。何以故。今此仁者。是王太子。具足圆满转轮王相。不久当绍转轮王位。时有女宝自然出现。飞行乘空。有大威德。我今与汝。种族卑贱。非其匹偶。此甚难得。勿生是意。是时童女。其心决定。坚固不舍。时香芽云峰园苑之侧。有一道场。名法云光明。时有如来。名胜日身。于此道场。成等正觉。已经七日。是时童女。游观疲极。暂时假寐。时彼如来。即于梦中。为现神变。从梦觉已。时有宿世守护菩萨亲友使天。于虚空中。而告之言。童女汝向所梦。是胜日身如来。于香芽云峰园苑之侧。法云光明菩提场中。成等正觉。始经七日。诸菩萨众。前后围绕。及诸天龙。夜叉乾闼婆。阿修罗。迦楼罗。紧那罗。摩睺罗。伽梵世诸王净居天等。并诸一切主河主海。主地主水。主风主火。主山主城。主园主药。主林主稼。主方主空。主昼主夜。身众足行道场神等。男女眷属。为欲见佛听闻法故。皆悉来集。汝今亦应亲近礼敬。时具足艳。吉祥童女。以于梦中。睹佛神变。得佛功德所加持故。其心无畏。安隐快乐。以其宿心。景慕太子。即于其前。而说偈言　　　我身端正无等伦　　智慧色相皆圆满　　　言辞礼则咸通达　　功德名闻遍十方　　　世间无量诸众生　　见我身者皆贪著　　　我于彼众恒清净　　曾不生于染爱心　　　我心一切无憎爱　　亦离愚痴嗔恨心　　　但以清净大慈悲　　究竟饶益诸含识　　　我于今时见太子　　最胜功德相庄严　　　其心大喜充遍身　　诸根悦乐思亲近　　　色如净妙光明宝　　毛发绀青而右旋　　　鼻高修直妙端严　　额广平正眉纤曲　　　身如妙宝真金聚　　相好光明无等伦　　　妙眼长广若青莲　　齿白齐密逾珂雪　　　月面圆明师子颊　　口方唇赤色如丹　　　所发曾无非法言　　愿最胜尊哀纳我　　　舌相长广能柔软　　色若赤铜众宝光　　　声如梵响紧那罗　　众生闻者咸欣悦　　　发言现笑辞清妙　　威光蔽众德难量　　　喜颜美貌自庄严　　能令见者无厌足　　　心无垢染身清净　　三十二相所庄严　　　必于此界作轮王　　唯愿慈悲垂纳受　　尔时威德主太子。为于世间显示女人。多诸过患。障诸世间出世间乐。乃至能障无上菩提。于众会中。即为童女。而说偈言　　　世间妄计诸宗族　　爱敬适悦唯女人　　　一切最胜无比伦　　能成住止诸善伴　　　女为第一人中宝　　亦作天人解脱因　　　绍续胜种功德身　　世智说言女为胜　　　一切热恼烧心苦　　种种烦冤所逼身　　　妻慰令使得清凉　　譬如毒暑逢甘雨　　　凡夫心没诸忧恼　　犹遭重病之所缠　　　因妻佞媚所欢娱　　妄谓除忧最胜药　　　邪见众生兴是念　　女人能为世界因　　　生成长育福庄严　　天地变化无能胜　　　勤劳世业唯由女　　劝夫普作诸善事　　　能令男子随意转　　此女无染别人心　　　智人所说诸烦恼　　一切过业由女生　　　况取卑族以为妻　　世间极恶无过此　　　女人弊执为其性　　如地坚住匪能移　　　但随富乐荣贵迁　　贫贱衰羸咸弃舍　　　五通仙人大威德　　退失神通因女人　　　随意自在骑项行　　王女能令寂静转　　　琰魔死王及猛风　　亦如地下沃焦海　　　炎火黑蛇刀毒药　　女人为害过于此　　　敬心给足诸财宝　　质直承事意无违　　　智慧方便或刚柔　　无有能知女心者　　　见人啼笑皆过彼　　种种幻惑诱其心　　　貌恭矫媚于男夫　　心藏很戾无知者　　　极虚诳语示真实　　极真实言皆虚妄　　　恒如毒兽害众生　　咄哉丈夫宁共处　　　长时敬事益憍慢　　暂遇违缘恶转增　　　若出若处一切时　　陵突于夫无愧耻　　　如火焚薪恒不足　　如海吞流无满时　　　琰魔不厌杀众生　　女人欲男心亦尔　　　女人不观于种族　　老少贵贱与妍媸　　　一切男子悉驰求　　无厌恣欲情如是　　　女人志欲无厌足　　曾无少分系夫心　　　犹如野牛自在行　　恒思渐食于新草　　　少年盛色心流转　　富贵从夫系属人　　　丰盈玉馔璎珞衣　　常愿贫穷随自意　　　种种供事咸充足　　涂香沐浴妙庄严　　　未尝惭愧丈夫恩　　纵意邪思心不绝　　　或染欲语怜愍语　　舌上犹如甘露生　　　心中猛恶兴毒害　　是故女言难定信　　　女人能间夫宗族　　匪令雍穆暂同居　　　父母兄弟甚怨仇　　一切姻亲皆舍离　　　外现美容怀谄媚　　一切愆违满腹中　　　不应观视一须臾　　况久甘其粗恶语　　　女人恒于一切处　　防诸过患及猜嫌　　　一行有亏众所轻　　伤风败俗人咸弃　　　女人童幼及中年　　乃至老时过百岁　　　内外种族皆荣贵　　动止恒须人所防　　　处女居家随父母　　笄年适事又从夫　　　夫亡从子护嫌疑　　由是常名不自在　　　出家舍欲修寂静　　心思女境非圣贤　　　犹郁金香染垢衣　　离善常为智人笑　　　如囚得出思还入　　如狂遇差愿重生　　　癞病已除念病时　　舍女思女过于是　　　如澄静水蛟龙止　　亦如金窟猛兽居　　　虽修戒定念女人　　智者观之亦如是　　　智人宁吞于热铁　　不观女色乱其心　　　戒定慧品遍成怨　　寂静资缘皆弃舍　　　女人不观于胜族　　吉祥富贵智名闻　　　唯求染欲无异心　　云何慧者所亲近　　　有住诸禅及威势　　能杀勇力与王仙　　　或时女色染其心　　退失调伏诸功德　　　斗诤象马诸军阵　　亡躯济海集珍财　　　胜族乞丐为仆隶　　行非正法皆由女　　　女人喜怒情难见　　染心邪计量无涯　　　世间名称诸智人　　无有能知女心者　　　五通神仙及天主　　能知大海水多少　　　终身计算莫能知　　一一女人差别意　　　谄言悦耳甘如蜜　　心如利剑害于人　　　乱意巧妙夺人心　　怀恶兴谋肆诸毒　　　女人妙饰或无饰　　行住坐卧悉猜嫌　　　邪视愚智诸女人　　见画像女亦憎恶　　　愚童乐攀毒树枝　　痴乱欲住毒蛇窟　　　狂人执持于热铁　　亲近女色过于是　　　染著女色心昏醉　　违意忿毒害于身　　　怖彼女人喜怒时　　智者云何亲近住　　　女人恶法满其心　　如河深水蛟龙止　　　不观勇力色种族　　恣欲从心无是非　　　女心不定如疾风　　亦如迅速浮云电　　　百岁供承资所欲　　曾无少念丈夫恩　　　不敬有德轻无德　　憎贫乐富徇贪求　　　美言敬养增慢高　　资财阙乏无心顾　　　蚖蛇枯碛狼毒华　　共住戴持伤一世　　　暂近女色过于彼　　永害未来功德身　　　女人谗巧恒是非　　离间六亲及朋友　　　覆藏己过扬他失　　一切过患由女人　　　女心不定如猿狖　　恒思少过忘多恩　　　愚夫敬事若师尊　　如奴奉主情无足　　　女性如河滋泛溢　　漂诸胜法坏多身　　　如流湍激两岸崩　　女人害善过于是　　　女人欲网甚坚密　　顾视徐行无愧容　　　笑语欢诤无异心　　罗诸富贵如昏醉　　　女人染爱由妄起　　如树无根欲尽灯　　　色衰爱息一须臾　　所有恩情咸灭尽　　　女人爱欲须臾顷　　染心邪语信难依　　　或时宝重过珠珍　　或生厌弃如刍草　　　象王自在拔树力　　色如浮空大白云　　　由为女象醉其心　　一切随人所调伏　　　菩萨为法摄女人　　虽恒教授心远离　　　若时太过而亲近　　如鸟折翼不能飞　　　女人志趣恒卑下　　如河流处岸崩摧　　　所往能令善法衰　　毁宗灭族皆因此　　　女人能张爱欲网　　罗捕一切诸愚夫　　　世间染欲诸众生　　如鱼吞钩为所食　　　智者观知本不净　　九窍常流昼夜时　　　如是厌离女人身　　云何于此生贪著　　　女身虚幻如浮泡　　老病死苦所依处　　　积集不净过山岳　　云何于此生贪著　　　一切忧恼及恐怖　　皆从女色之所生　　　若能观察无贪著　　解脱无忧无恐惧　　　是故智者不观女　　或时观察以慈心　　　想如母女及姊妹　　随应为说无贪法　　　能了女人身内外　　种种不净之所生　　　如何境动思欲火　　焚烧累劫诸善根　　尔时妙威德主太子。说此偈已。告具足艳吉祥童女言。汝是谁女。先系属谁。为谁守护。若已属人。我则不应重摄受汝。尔时太子。以偈问曰　　　汝具清净功德身　　色相端严甚微妙　　　我今问汝应实答　　汝本从生及所居　　　父母亲属为是谁　　汝复今依谁所住　　　若已系属于他人　　我则不应重摄受　　　汝不好盗他财物　　汝不无慈害有情　　　汝不邪行染其心　　毕竟汝依何语住　　　汝不离间他亲友　　口出一切粗恶言　　　虚诳无义恼群生　　贪求境界怀嫉妒　　　汝不于他生恚怒　　以邪险见自缠心　　　不行谄幻诳世间　　作诸相违重业不　　　尊重父母师长不　　恭敬一切善友不　　　见诸困厄贫穷人　　能起慈心饶益不　　　若有一切善知识　　诲示于汝真实法　　　能以坚固信乐心　　恭敬勤修供养不　　　汝能爱乐诸佛不　　汝能尊重菩萨不　　　最胜佛法功德僧　　一切能生恭敬不　　　汝能安住正法不　　汝能远离非法不　　　闻赞无边功德海　　能生爱乐尊重不　　　汝见孤独无所依　　能起慈心救护不　　　汝见恶道诸众生　　能生广大悲心不　　　于他所有荣乐事　　能生最极欢喜不　　　于诸逼迫众生中　　能住平等舍心不　　　汝为痴闇诸众生　　求大菩提开悟不　　　无边劫海修诸行　　不起身心疲倦不　　尔时太子。如是问已。女母善现即于其前。自说童女从初诞生。乃至成长所有吉祥功德之相。而说偈言　　　太子仁今应善听　　所问此女诸因缘　　　初生渐次及长成　　具德庄严我当说　　　曩于太子初生日　　此女亦从莲华生　　　诸根清净相圆明　　肢节庄严皆具足　　　我时游观于春月　　入彼最胜娑罗园　　　观诸卉木华始生　　百谷药草皆荣茂　　　奇树名华开众色　　发耀舒光如庆云　　　黑蜂游集鸟和鸣　　闻者忘忧恣欢乐　　　同游八百诸采女　　容仪端正夺人心　　　袨服姝丽备庄严　　言谈歌咏皆殊妙　　　园有浴池宝严饰　　名为种种莲华幢　　　我将采女诣池边　　散华布地而敷座　　　于彼清净芳池内　　忽生千叶宝莲华　　　阎浮檀金以为台　　琉璃为茎摩尼叶　　　妙香众宝为华蕊　　普放一切大光明　　　众生睹相尽生疑　　中夜云何日光照　　　夜分既尽日初出　　光明照此莲华开　　　莲华放光出妙音　　示此童女初生相　　　我时见此人间宝　　从彼莲华之所生　　　往修净业悉无亏　　今获圆明诸妙果　　　绀琉璃发青莲眼　　面貌端严金色光　　　华鬘宝髻具庄严　　吉祥无垢莲华色　　　身分肢节皆圆满　　相好光明无比伦　　　俨然端坐宝华中　　犹如净妙真金像　　　遍身所有诸毛孔　　咸出一切栴檀香　　　口中常出青莲香　　所有言音同梵响　　　或时微笑有宣说　　犹如天乐妙音声　　　此是女宝世间希　　非诸下劣当斯偶　　　我观世间无有人　　堪与此女为其主　　　唯仁功德相庄严　　愿赐弘悲哀纳受　　　此女非长亦非短　　亦复不粗亦不细　　　身诸部分悉端严　　众相圆备无讥丑　　　世间所有诸技艺　　文字算印工巧法　　　言辞讽咏皆清妙　　唯愿仁尊哀纳受　　　亦能解了诸兵法　　弓剑技术无不通　　　善和斗讼以慈心　　闻名仰德咸调伏　　　宿因胜行皆圆满　　一切功德自庄严　　　见者欢喜永无厌　　唯愿仁尊哀纳受　　　众生所有一切病　　知其因起及增损　　　应病与药使无差　　能令众苦皆销灭　　　阎浮一切语言法　　音声随转无量种　　　名言训释各不同　　如是一切咸通达　　　世间所有诸音乐　　歌舞嬉戏及赞咏　　　言辞辩论适人心　　能令见者咸欣悦　　　动止威仪皆有则　　取舍进退合其宜　　　于染不染诸众生　　但以慈心无所著　　　徐步谛观心不乱　　诸根寂静念无亏　　　身口恒随智慧行　　女人过失咸皆离　　　女人所有诸功德　　此女一切备修持　　　人间女宝汝应知　　愿速垂悲哀纳受　　　其心不悭亦不嫉　　亦无嗜欲及贪嗔　　　质直柔软性调和　　言音美妙无粗犷　　　恭敬一切诸尊长　　专求功德志无移　　　于诸梵行悉坚持　　唯愿慈悲哀纳受　　　见诸衰老及重病　　受诸困厄处贫穷　　　无主无亲无所依　　常起慈心而救护　　　不念自身安隐乐　　常乐利益诸众生　　　以此功德庄严心　　究竟观于真实谛　　　行住坐卧心无逸　　动静语默常应时　　　未曾一念舍众生　　能令见者咸尊重　　　虽于一切众生处　　不起凡夫染污心　　　见有慈悲具德人　　常乐亲近无厌足　　　普能尊重善知识　　远离一切恶知识　　　心无躁竞恒顺行　　所作先思无谬失　　　普于一切无怨恨　　恒修众福以严身　　　智慧人间无等伦　　此女宜应奉太子　　　　大方广佛华严经卷第二十八　　　　大方广佛华严经卷第二十九　　　　罽宾国三藏般若奉　诏译　　　　入不思议解脱境界普贤行愿品　　尔时威德主太子。于香牙云峰园苑之内。对诸众会。及善现前。问童女言。善女。我为求阿耨多罗三藐三菩提。愿尽未来行菩萨行。积集一切助道之法。净修一切诸波罗蜜。供事未来一切诸佛。护持一切诸佛教法。严净一切诸佛刹土。当绍一切如来种性。当誓成熟一切众生。当断一切众生苦恼。当令一切置安隐处。当净一切众生智眼。当修一切菩萨妙行。当入菩萨平等体性。当住一切诸菩萨地。当令二乘圆满佛果。当令一切众生欢喜。我为满足檀波罗蜜。究竟成就无上菩提。内外财宝乃至头目。一切皆舍无所顾恋。当于尔时。汝或于我而作障难。令我施行不得圆满。施财物时。汝心悭吝。施男女时。汝心痛恼。割肢体时。汝心忧闷。舍汝出家。汝心悔恨。尔时太子。如是问已。复为童女。而说偈言　　　我为哀愍众生故　　发起广大菩提心　　　当于无量亿劫中　　积集成满菩提智　　　无量无边大劫海　　净修诸愿如虚空　　　入地治障具修行　　究竟当获如来地　　　誓于三世诸佛所　　备学一切波罗蜜　　　具足方便正修持　　成就最胜菩提道　　　十方所有垢秽刹　　我当普遍皆严净　　　及诸恶趣苦难中　　我当救护咸令出　　　一切众生居有海　　烦恼痴惑恒缠覆　　　我当除灭尽无余　　普令安住如来道　　　我当供养一切佛　　我当普修菩萨地　　　常起广大慈悲心　　所须皆与无贪吝　　　汝见一切来乞者　　于财或起悭吝心　　　我心常乐施群生　　汝当随我无违逆　　　我当于彼施头时　　汝心慎勿生忧恼　　　我今先语汝令知　　令汝心坚恒不动　　　割截肢体及手足　　乃至妻子心无吝　　　汝于乞者莫憎嫌　　应可谛思无退转　　　为满一切众生欲　　内外所有皆能舍　　　汝能顺我菩提心　　我亦当随于汝意　　尔时具足艳吉祥童女。闻是语已。即白太子威德主言。善哉丈夫。如仁所问。诸菩萨行。难行能行。难忍能忍。如是一切。我当随顺精勤修习。亲近不舍。如影随形。令仁所愿皆得成满。尔时童女。即向太子。而说偈言　　　设于无量无边劫　　一切地狱火焚身　　　仁尊若能眷纳我　　甘心分受无辞苦　　　设于无量受生处　　以身碎末如微尘　　　仁尊若能眷纳我　　坚心忍受无摇动　　　设于无量无边劫　　顶戴一切金刚山　　　仁尊若能眷纳我　　甘心分受无疲厌　　　汝于生死诸劫海　　以我身肉施众生　　　汝得安处法王家　　愿我如仁亦当获　　　唯愿太子垂哀纳　　与我为主共修行　　　所生劫海行施时　　常以我身施一切　　　汝为愍念众生故　　而发广大菩提心　　　既已普摄诸群生　　亦愿慈悲摄受我　　　我心本不求豪富　　亦复不贪五欲乐　　　但为同法共修行　　由是愿以仁为主　　　绀青修广慈悲眼　　普观一切诸众生　　　不起凡夫染污心　　必成寂静菩提果　　　太子凡所经行处　　地神涌出宝莲华　　　光明妙相具庄严　　必作轮王垂纳我　　　我于梦中曾见此　　法云光照菩提场　　　佛成正觉放光明　　无量菩萨同围绕　　　梦彼如来胜日身　　如紫金山光照耀　　　即时以手摩我顶　　寤已踊跃心欢喜　　　空中有天名喜光　　与我昔世曾同行　　　出妙言音来告我　　云彼如来今出世　　　由我昔时生是念　　愿见太子功德身　　　彼天告我如是言　　汝必于今当得见　　　蒙佛加持今见汝　　昔所志愿悉皆圆　　　愿共俱往诣如来　　同心共学菩提道　　尔时太子。闻胜日身如来名已。即得速疾清净心。名见佛差别无障碍大欢喜。即散五百摩尼宝华于童女上。冠以吉祥藏摩尼宝髻。被以杂色火焰摩尼宝衣。尔时童女。端心正念。曾无摇动。亦无喜相。但一心合掌。瞻仰太子。正念现前。目不暂舍。时母善现。即向太子。而说偈言　　　此女希有人间宝　　净福妙相庄严身　　　宿心誓愿奉仁尊　　一切志乐今成满　　　坚持净戒恒无缺　　智慧圆满念无亏　　　功德具足相圆明　　一切女人无与等　　　此女本从莲华生　　种姓清净无讥丑　　　女人之过咸皆离　　堪随太子共修持　　　其身细妙如缯纩　　手足柔软兜罗绵　　　随其摩触病皆除　　身心安乐无诸苦　　　身诸毛孔所出香　　芬馨超世无伦匹　　　若暂嗅闻心离染　　住于净戒获身安　　　身如净妙真金色　　不著尘垢如莲华　　　众生见者离贪嗔　　皆具慈悲无怒害　　　言音美妙声柔软　　一切众生咸乐闻　　　经心历耳悦诸根　　恶业消除烦恼灭　　　内心清净无瑕秽　　柔和质直性无偏　　　言辞称悦不乖宜　　闻皆欢喜心调伏　　　具足惭愧无欺诳　　不憍不谄有慈悲　　　为求正法度众生　　恭勤善友无厌足　　　不于色相及种族　　乃至荣乐无迷醉　　　但以谦恭无我心　　专求无上菩提道　　尔时威德主太子。与具足艳吉祥童女。及二万采女。并诸眷属。为欲亲近恭敬供养胜日身如来。各乘宝车。出香芽园。诣法云光明道场。至已下车。步进佛所。见佛身相。端严寂静。诸根调顺。犹若象王。内外清净。无诸垢浊。如大龙池。以见佛故。踊跃欢喜。心生净信。增长爱乐。顶礼佛足。绕无数匝。于时太子。及彼童女。各持五百大摩尼宝上妙莲华。奉散于佛。以佛神力。于虚空中。普覆如来一切众会。尔时太子。复为彼佛。造立精舍。其数五百。一一皆以香木所成。五百摩尼而为间错。种种杂宝。周遍庄严。时彼如来。知其太子根已成熟。即为演说普眼灯门修多罗。是时太子。闻是经已。于诸法中。证得十三昧海门。所谓得一切如来愿海出现光明三昧门。得普照三世光明藏三昧门。得现见一切佛道场三昧门。得入一切众生界光明普照三昧门。得普照一切世间智聚光明灯三昧门。得普照一切众生诸根海智灯三昧门。得救护一切众生智光明云三昧门。得调伏成熟一切众生大智光明灯三昧门。得闻持诸佛转法轮声悉现前三昧门。得圆满普贤清净行愿海云三昧门。以得如是三昧门故。于诸法中。靡不获得甚深三昧。时具足艳吉祥童女。以闻法故。即得三昧。名难摧伏智海藏。于阿耨多罗三藐三菩提。得不退转。尔时太子。与彼童女。并其眷属。闻法获益。顶礼佛足。绕无数匝。辞退还宫。诣父王所。到已礼足。而白王言。大王当知胜日身如来。出兴于世。于此国内香芽云峰园苑之侧法云光明菩提场中。成等正觉。于今未久。时财主王。忽闻是语。问太子言。是谁为汝说如是事。天耶人耶。太子白言。是此具足艳吉祥童女所说。。时王闻已。欢喜无量。譬如贫人得大伏藏。作如是念。佛无上宝。难得出世。难可值遇。若有得见。必断一切烦恼恶业。不堕一切生死险道。如来出世。为大医王。能治众生烦恼重病。如来出世。为大明灯。能破众生无明黑闇如来出世。为大导师。能引众生至一切智安隐住处。作是念已。击鼓宣令。敕诸小王群臣眷属。及刹帝利。诸婆罗门。长者居士。城邑聚落。一切人众。皆悉来集。而告之言。汝等当知。如来出世。希有难值。我今欲往亲近礼敬。王于是时。即舍王位。授与太子。灌顶讫已。与诸眷属十千人俱。往菩提场。诣如来所。到已顶礼。绕百千匝。与诸眷属。退坐一面　　尔时如来。普遍观察道场众会。及财主王。并其眷属。从于眉间白毫相中。放大光明。名照现一切众生心灯。普照十方无量世界。住于一切世主之前。示现如来不可思议种种佛事广大神变。令诸众生应受化者。心得清净。尔时如来以不思议自在神力。示现超出一切世间最高大身。以圆满音。普随一切诸语言海。为大众说陀罗尼门。名入一切法义离翳灯。以佛刹极微尘数陀罗尼门。而为眷属。时王闻已。即时获得一切法大智光明。其众会中。有阎浮提极微尘数诸菩萨等。俱时证得入一切法义离翳灯陀罗尼门。六十那由他众生。尽诸有漏。心得解脱。十千众生。远尘离垢。得法眼净。无量众生。发阿耨多罗三藐三菩提心。尔时如来。又以不思议力。普于十方一切世界。广现神变。以三乘法。教化众生。时财主王。得大法光照其心故。即作是念。今此甚深功德法味。我若在家不能证得。若佛听我亲近出家。即于是法。当得成就。作是念已。前白佛言。我今愿欲亲近如来。出家为道。佛告大王。当随汝意。宜自知时。时财主王即与眷属十千人等。同于佛所。出家学道。精勤修习。未久之间。悉皆获得入一切法义离翳灯陀罗尼门。亦得如上诸三昧门。又得菩萨十种神通门。又入菩萨无边辩才门。又得菩萨无碍清净身。普诣十方诸如来所。听佛所转微妙法轮。悉能受持。无有忘失。又于佛所。作大法师。广为众生。演说诸法。复以神力。遍十方刹。随众生心。而为现身。于诸世间。为大明灯。称赞诸佛。出现世间。称赞诸佛本修行愿称赞诸佛所集功德。称赞诸佛本生因缘。称赞诸佛自在神力。护持诸佛所有教法。尔时太子。于十五日。升于正殿。坐师子座。采女围绕。轮王七宝。自然而至。一者轮宝。名无碍行。辐网具足。百千妙宝。以为庄严。阎浮檀金光明普照。二者象宝。名金刚山。威力广大。三者马宝。名迅疾风。四者珠宝。名日光藏云。五者女宝。名具足艳吉祥。六主藏臣宝。名为大财。七主兵宝。名离垢眼。如是七宝。欻然出现。具足成就。为转轮王。主四天下。威德自在。行正法化。能伏一切。人皆快乐。王有千子。端正勇健。威力雄猛。无诸怨敌。化境宽博。尽大海际。其地柔软。无诸荆棘。安隐丰乐。离众灾患。时阎浮提八万四千诸小王都。一一王都皆有僧坊。其数五百。一一僧坊。建百楼阁。环廊四绕。树林蓊郁。冬夏安居经行之处。一切皆以众宝庄严。及诸一切资生之具无不备足。复于处处僧伽蓝内。立佛支提。皆悉高广庄严妙好。彼诸城内。皆请如来。以不思议华香幡盖妙宝缯彩诸供养具。而为供养。尔时如来。咸受其请。以自在力。其身普入一切王都。令无量众生种诸善根。无量众生心得清净。无量众生发欢喜心。无量众生增长爱敬。无量众生速疾发起大菩提意。广以大悲。饶益群品。勤修一切诸佛正法。随所修习。皆能悟入。回向诸佛一切智道。了达诸佛甚深法海。普入三世无差别智。普照三世诸众生界。知一切佛出兴于世相续次第。得一切佛种智。方便善巧调伏一切众生。发起菩萨广大行愿。清净一切诸菩萨道。安住菩萨平等智性。入佛无尽辩才大门。转佛清净无碍法轮。普现其身。遍一切刹。住于一切众生之前。知诸众生根性欲解种种心海。随应调伏。皆令成熟。尔时大威德主转轮圣王。及彼一切王都城中。皆得见彼胜日身如来。示现种种不可思议大神通力。如是自在广大饶益　　善男子。于意云何。彼时太子大威德主。受于父王灌顶升位。作转轮王。供养佛者。岂异人乎。今世尊毗卢遮那如来是也。彼时父王名财主者。岂异人乎。今宝华光如来是也。其佛现在东方过世界海极微尘数刹。海之外。有世界海。名普现法界虚空影像云。彼刹海中。有世界种。名普现三世影像摩尼王。彼世界种中。有一世界。名佛圆满灯。彼世界中。有菩提场。名一切世主身影像幢。宝华光如来。于此成阿耨多罗三藐三菩提。有不可说不可说佛刹极微尘数诸菩萨众。前后围绕。于众会中。转正法轮。令无量众生皆得成熟。彼佛过去为菩萨时。修习庄严此世界海。彼刹海中。去来今佛。成正等觉出兴世者皆悉是彼宝华光佛之所化度。最初令其发阿耨多罗三藐三菩提心。乃至究竟。令其成熟。善男子。时财主王。第一夫人大威德主太子之母。莲华吉祥藏者。岂异人乎。今此佛母摩耶夫人。得幻智光明无碍解脱。于其身中。含藏出生过去未来一切诸佛。今于此界。生佛世尊。毗卢遮那如来者是。时具足艳吉祥女母善现者。岂异人乎。即今我母执杖释种善目夫人是也。善男子。彼时大威德主转轮圣王所有眷属。岂异人乎。今佛世尊。所有众会一切菩萨是也。如是菩萨。皆具修集普贤所行。圆满成就普贤大愿。虽恒在此佛会道场。而能普现一切世界。住诸菩萨平等三昧。常得现见一切诸佛。悉能闻持一切如来等虚空界妙音声海所转法轮。住一切法自在智力。名称普闻诸佛国土。能普亲近一切如来道场众会。随诸众生应受化者。演说正法。悉令成熟。尽未来际一切劫海修菩萨行。恒无间断。成满普贤广大誓愿。善男子。彼时童女具足艳吉祥。与威德主转轮圣王。尽其形寿。以四事供养胜日身如来者。岂异人乎。我身是也。善男子。彼佛灭后。于此世界。复有佛出。名清净身。我于彼佛。亲近供养。闻法受持。亦为众生。行菩萨道。次有佛出。名一切智影像月身。我于彼时。亲近供养。次有佛出。名阎浮檀金光明王。次有佛出。名大梵音相庄严身。次有佛出。名种种焰妙月光。次有佛出。名妙高智观察幢。次有佛出。名广大智光明王。次有佛出。名那罗延金刚精进力。次有佛出。名智势力无能胜。次有佛出。名普观察智。次有佛出。名广大智吉祥云。次有佛出。名无畏智光明身。次有佛出。名净智焰光云。次有佛出。名功德幢。次有佛出。名智日幢。次有佛出。名莲华开敷身。次有佛出。名福德严净光。次有佛出。名智焰云。次有佛出。名毗卢遮那月。次有佛出。名庄严盖大声王。次有佛出。名大勇猛普智光明。次有佛出。名法界境界智月王。次有佛出。名普现影像开悟众生如虚空心。次有佛出。名语言相寂灭香。次有佛出。名普震随顺寂静声。次有佛出。名坚固智无障碍光网。次有佛出。名甘露山威德王。次有佛出。名法海雷音。次有佛出。名佛虚空光照髻。次有佛出。名月光毫相云。次有佛出。名月面妙圆满。次有佛出。名妙觉智拘苏摩华光。次有佛出。名宝焰山吉祥威德。次有佛出。名广大功德星宿光。次有佛出。名具一切智三昧身。次有佛出。名焰圆满身。次有佛出。名最胜威德宝光明。次有佛出。名普智速疾行。次有佛出。名光焰海门灯。次有佛出。名大法宫殿妙声王。次有佛出。名无比功德名称幢。次有佛出。名修臂。次有佛出。名清净本愿神变化月。次有佛出。名虚空智实义灯。次有佛出。名法上虚空自在王。次有佛出。名毗卢遮那德藏王。次有佛出。名那罗延法聚。次有佛出。名诸乘智积幢。次有佛出。名法海妙莲华。如是等六十百千亿那由他如来。于彼劫中。相续次第。出兴于世。我皆亲近承事供养。其最后佛。名广大欢喜出现威德。最后于此。出兴于世。尔时彼佛。来入王城。我于彼时。为王正妃。同与大王以诸供具。供养彼佛。于其佛所。闻说法门。名一切如来受生出现灯。即时获得差别智眼。名观一切菩萨三昧海微细境界解脱门　　善男子。我时于彼。得此解脱。经佛刹极微尘劫。常与菩萨勤加修习。是诸劫中。所有诸佛无量无边。我皆一一亲近供养。受行其法。或有劫中承事一佛。或有劫中承事二佛。或有劫中承事三佛。或百或千。乃至或有于一劫中亲近承事不可说不可说佛。或有劫中值于佛刹极微尘数佛。如是诸佛。我皆亲近承事供养。犹未能知菩萨之身。形量色貌。及身语意。业行果报。三昧解脱。所有境界。善男子。若有众生。得见菩萨。为一切智。修诸行时。或逆或顺。若疑若信。菩萨皆以世出世间种种方便。而摄取之。以为眷属。令于阿耨多罗三藐三菩提得不退转。善男子。我从于彼广大欢喜出现威德如来之所。得此观一切菩萨三昧海微细境界解脱已。于百佛刹极微尘数劫。常与菩萨。而共修习。尔所劫中所有诸佛。出兴于世。我皆亲近承事供养。彼诸如来。各以异门说修多罗。随顺修行。忆持不忘。令此解脱。展转增广。由是能知种种修多罗。获种种功德身。得种种解脱门。见种种三世海。诣种种佛刹海。见种种成正觉。入种种佛众会。发种种菩萨愿。行种种菩萨行。满种种菩萨解脱。亦未能知菩萨所成普贤解脱。何以故。菩萨所得普贤解脱神通境界。如大虚空。如众生名。如三世海。如十方界。如法界海。无量无边无际畔故。善男子。应知菩萨所得普贤解脱法门。与诸如来境界齐等。善男子。我于尔所佛刹极微尘数劫。观菩萨身所有境界。无有厌足。如多欲人男女集会。更相染爱。于念念中。起于无量妄想思觉。随彼境转无有尽极。我亦如是。于尔所劫。观菩萨身一一毛孔。念念悉见无量无边广大世界。种种生起。种种安立。种种庄严。种种形状。种种依住。种种分量。种种时劫。种种际畔。种种山海。种种大地。种种云覆。种种名字。种种佛出兴。种种菩提场。现种种大神通。于种种大众会。演种种修多罗。立种种诸乘教。开种种方便门。放种种光明轮。严种种佛世界。设种种灌顶法。又于菩萨一一毛孔。于念念中。常见十方无边佛海。坐种种道场。现种种神变。转种种法轮。说种种修多罗。次第相续。恒不断绝。又于菩萨一一毛孔。念念常见十方一切诸众生海。种种住处。种种形貌。种种威仪。种种作业。种种根器。种种心量。又于菩萨一一毛孔。悉见三世诸菩萨海。无量无边诸行门。无量无边大愿海。无量无边菩萨地。无量无边波罗蜜。无量无边本生事。无量无边严刹行。无量无边大慈门。无量无边大悲云。无量无边精进海。无量无边大喜心。念念摄取无边众生。方便调伏。皆令成熟。善男子。我于尔所佛刹极微尘数劫。念念如是观于菩萨一一毛孔所有境界。已所经处更不重经。已所见处更不重见。已所闻处更不重闻。已所得处更不重得。乃至见于悉达太子处。于内宫采女围绕我以解脱力。观于菩萨一一毛孔。悉见三世一切法界。无边境界。深入无际。善男子。我唯得此观察菩萨大三昧海微细境界解脱门。如诸菩萨摩诃萨。能悉成就诸方便海。等诸众生。现随类身。普住一切众生之前。随诸众生。种种根性。演说种种诸乘教法。一切毛孔。悉能出生无量色相变化海云。知一切法本来清净。无性为性。知诸众生。同于虚空无相为相。住无分别究竟解脱。现无中边广大境界。知佛神力毕竟如如。能随大愿。普现神变。一念能入广大法界。令一切法自在。随转得一切法普遍智门。悉能游戏诸菩萨地。远离一切烦恼结使。获得清净圆满智通。知诸众生究竟寂灭。普随现身。皆令欢喜。与诸菩萨平等一缘。常共集会。不相舍离。得大神通。究竟不退。自在游行一切世界。随诸众生。现成正觉。普坐一切道场众会。普随诸趣而现受生乘不退轮。行菩萨行。见闻获益。如药树王满众生心。如如意宝。一音普演。咸令欢喜。于大智地。安立诸法。智幻神通。遍周法界。如是菩萨。行智功德。而我云何。能知能说　　尔时释女瞿波。告善财言。善男子。此世界中。有大摩尼毗卢遮那宝莲华藏师子之座。佛母摩耶而坐其上。汝诣彼问。菩萨云何修菩萨行。于诸世间。无所染著。菩萨云何得自在力。于诸法中。远离尘垢。菩萨云何得信乐力供事诸佛恒无懈息。菩萨云何得勇进力。成就一切菩萨事业。菩萨云何得净智力。远离一切烦恼障碍。菩萨云何得深解力。有所闻法自然开悟。菩萨云何得现前力。成就菩萨观察智慧。菩萨云何得周遍力。普诣一切诸如来所。菩萨云何得弘誓力。普摄一切诸众生界。菩萨云何得不退力。尽未来劫修菩萨行。菩萨云何得观察力。悉见诸法无有挂碍。菩萨云何入缘起智。见一切法。悉无有我。菩萨云何得随顺智。善解一切世出世法。菩萨云何得微细智。善能观察诸法体性。菩萨云何得神通智。能为众生说诸秘密。菩萨云何发起大愿。增长一切众生善根。常无休息。菩萨云何亲近承事诸佛菩萨。及以一切声闻独觉。恒不断绝。尔时释女瞿波。欲重宣说此解脱门义。承佛威力。向善财童子。而说偈言　　　若有众生见菩萨　　修集种种菩提行　　　起于不善及善心　　悉皆摄取令饶益　　　往昔百刹极微数　　倍是尘数复有劫　　　名为平等净庄严　　刹名最胜须弥光　　　彼劫有佛出兴世　　三十六亿那由他　　　最后出现天人师　　号正法幢为世灯　　　尔时彼佛涅槃后　　有王名智威德山　　　自在统领阎浮提　　力能摧伏诸怨敌　　　时王具有五百子　　端正勇健无能胜　　　才智善巧悉过人　　众生瞻仰无厌足　　　其王及子心清净　　深于佛法生信心　　　受持守护及修行　　勇猛精进恒无退　　　彼时太子名焰光　　具相庄严三十二　　　离垢功德皆圆满　　善能饶益诸群生　　　将其眷属五百亿　　闻法出家行学道　　　皆修梵行共精勤　　勇猛护持于佛法　　　时有王都名智树　　具足千亿城围绕　　　林名寂静大吉祥　　宝树庄严皆胜妙　　　焰光佛子住其中　　为众弘宣佛正法　　　辩才智慧无穷尽　　令其闻者除烦恼　　　菩萨有时因乞食　　执持衣钵入王城　　　威仪寂静步安详　　谛视正观心不乱　　　时彼城中有长者　　名为善称欢喜幢　　　我为童女在居家　　名净日光端严相　　　我时遥见此佛子　　念慧清净常现前　　　诸根调伏相端严　　所有威仪皆寂静　　　次行乞食至我门　　我见即时生爱染　　　解身璎珞庄严具　　欢喜并珠施钵中　　　我时虽以染爱心　　供养焰光真佛子　　　由是不经三恶趣　　常生天上及人间　　　二百五十大劫中　　所生为女皆尊胜　　　恒见焰光修学处　　具相庄严离垢身　　　过彼二百五十劫　　次生善现母人家　　　身为童女相端严　　名妙吉祥具足艳　　　见彼太子威德主　　而生尊重爱敬心　　　愿得奉事共修行　　幸彼宿因蒙纳受　　　我于彼时随太子　　同诣如来胜日身　　　即发广大菩提心　　供养闻法生欢喜　　　彼劫所有佛兴世　　六十千亿那由他　　　最后佛号解脱光　　次第我皆兴供养　　　于彼最后如来所　　获得觉法清净心　　　观诸法性无有生　　成就宿命除烦恼　　　即得菩萨三昧海　　观察微细解脱门　　　一念能入于十方　　不可思议诸刹海　　　普见一切诸世界　　或有杂秽或清净　　　于杂秽刹无憎恶　　于清净刹不贪著　　　悉见十方诸刹海　　一切世界菩提场　　　如来遍坐放光明　　我于一念皆能了　　　彼佛所有大众海　　我于一念皆能入　　　亦知彼众所修行　　三昧解脱神通力　　　彼众所有广大行　　诸地诸度诸方便　　　及诸誓愿海无涯　　我于念念皆深入　　　我观菩萨相好身　　一一毛孔神通事　　　历劫同修诸妙行　　求其边际不可得　　　一一毛孔所有刹　　不可言说无央数　　　于中地水火风轮　　微细容持不相杂　　　彼诸世界所安立　　形量名体皆不同　　　刹中种种众生身　　色相庄严亦无量　　　我又以此解脱力　　尽见十方诸刹海　　　诸佛现化满其中　　调伏一切众生界　　　虽于无量劫修行　　见彼诸佛神通力　　　犹不能知此菩萨　　身心及智所行道　　尔时善财童子。闻是法已。顶礼瞿波。绕百千匝。殷勤瞻仰。恋慕一心。辞退而去　　　　大方广佛华严经卷第二十九　　　　大方广佛华严经卷第三十　　　　罽宾国三藏般若奉　诏译　　　　入不思议解脱境界普贤行愿品　　尔时善财童子。一心欲往亲近佛母摩耶夫人。即时获得微细观察诸佛境界无边正智。作如是念。我当云何方便。得见此善知识。此善知识。远离世间。住无所住。超过六处。离一切著。不染欲泥。住无碍道。知如实行具净法身。以如幻业而现化身。以如幻智观察世间。以如幻愿而现色身。以佛威力加持自身。此善知识。随意生身。此善知识。无生灭身。无来去身。非虚实身。不变坏身。无起尽身。不思议身。所有诸相皆一相身。远离二边住解脱身。无依处身。无穷尽身。如影普现无分别身。如梦所见离寻伺身。如镜中像不出入身。普于十方而化现身。住于三世无变异身。非身心身。无差别身。此善知识。所行无碍。犹如虚空。超诸世间一切眼境。唯是普贤净目所见。如是之人。我今云何而得亲近承事供养令生欢喜。与其同住。观其状貌。处其众会。听其音声。思其语言。受其教诲　　善财童子。作是念时。有主城神。名曰宝眼。无量城神。眷属围绕。于虚空中。而现其身。种种璎珞。以为庄严。各现无量殊异色身。手持无量诸天宝华。以恭敬心。散善财上。作如是言。善男子。汝应善巧守护心城。谓不贪一切生死境界。应庄严心城。谓观察趣求如来十力。应净治心城。谓毕竟远离悭嫉谄诳。应清凉心城。谓思惟一切诸法实性。应增长心城。谓以大精进成辨一切助道之法。应严饰心城。谓建立一切禅定解脱自在宫殿。应照耀心城。谓普入一切如来道场听受般若波罗蜜法。应增益心城。谓普能出生一切如来诸方便海。应坚固心城。谓恒勤修习增长普贤清净行愿。应防护心城。谓常能御捍烦恼恶友一切魔军。应廓彻心城。谓开引诸佛普智光明。应善补心城。谓受持诸佛甘露法雨。应扶助心城。谓深信一切佛功德海。应广大心城。谓大慈遍及一切世间。应普覆心城。谓集众善法以覆其上。应宽博心城。谓大悲哀愍一切众生。应开辟心城。谓悉舍所有随应给施一切众生。应密护心城。谓防诸生死恶欲境界不令得入。应严肃心城。谓断除一切诸不善法流转根本。应决定心城。谓集一切智助道之法恒无退转。应安立心城。谓正念三世一切如来圆满境界。应莹彻心城。谓明解一切如来法轮修多罗中所有法门。应部分心城。谓普能晓示一切众生皆令得见萨婆若道。应住持心城。谓普摄一切三世如来诸大愿海。应令心城富实。谓积集一切周遍法界大福智聚。应令心城明了。谓普知众生诸根乐欲烦恼等法。应令心城自在。谓普摄一切十方法界。应令心城清净。谓正念一切诸佛如来。应知心城自性。谓知一切法皆无有性。应知心城幻。谓以一切智了诸法性。善男子。菩萨摩诃萨。若能如是净修心城。则能积集一切善根。随所修行。皆能证入。何以故。蠲除一切诸障难故。所谓见佛障。闻法障。亲近供养诸如来障。方便摄取诸众生障。严净种种佛国土障。善男子。菩萨摩诃萨。以离如是诸障难故。若发希求善知识心。不用功力。则便得见。乃至究竟。成一切智　　尔时有身众神。名莲华吉祥。及妙华光明。无量百千诸身众神。前后围绕。从道场出。住虚空中。于善财前。以妙音声。种种称叹摩耶夫人。时诸神众。各从耳珰。放无量色清净众宝焰网光明。放无量色众宝香焰云网光明。放无量色离垢清净焰网光明。放无量色普能显示众生心性清净光明。放无量色速疾增长爱乐光明。放无量色能除热恼清凉光明。放无量色能普显示清净光明。放无量色勇猛出现无著境界宝焰光明。放如是等种种众色大光明网。普照无边广大佛刹。能令善财。普见十方一切国土所有诸佛。其诸光明右绕世间经一匝已。然后还来。入善财顶。乃至遍入身诸毛孔。善财童子。以得如是光明照故。即时获得十种法眼。所谓得净光明眼。永离一切愚痴闇故。得无翳眼。能了一切众生性故。得离垢眼。能观一切法性门故。得净慧眼。能观一切佛刹性故。得毗卢遮那眼。能见如来净法身故。得普光明眼。见佛平等不可思议妙色身故。得无碍光眼。观察一切无边刹海成坏相故。得普照明眼。见一切佛起大方便转正法轮出生种种修多罗故。得普境界眼。见无量佛神通威德调伏一切诸众生故。得普见眼。观察一切种种刹中一切如来出兴世故　　时有守护菩萨法堂罗刹鬼王。名曰妙眼。与其眷属万罗刹俱。于虚空中。以天拘苏摩可爱妙华。及众妙香。散善财上。作如是言。善男子。菩萨具足成就十法。则得亲近诸善知识。何等为十。所谓离诸谄幻。其心质直。恒清净故。离诸分别。大悲平等。普摄众生故。觉法自性。知众生性。无真实故。知无去来。趣一切智。心不退故。具信解力。普入一切佛道场故。得净慧眼。了一切法性无生故。住平等慈。普令众生。得胜义故。开智光明。能廓自心诸妄境故。作清凉。云洒甘露雨。涤烦恼故。作广大眼。彻鉴诸法。心常随顺善知识故。若诸菩萨。具足圆满此十种法。则得亲近诸善知识。复次善男子。菩萨成就十种三昧。微细观察。则常现见诸善知识。何等为十。所谓法空无尽清净轮三昧。现见十方一切诸佛刹海三昧。于诸境界不舍离无缺减三昧。普见一切如来出现三昧。普集一切福智海藏三昧。心恒不舍诸善知识三昧。常念一切如来功德从善知识出现三昧。念常不舍诸善知识三昧。念常亲近平等供养诸善知识三昧。于善知识。方便行中。身无疲倦。心无厌足。离诸过失三昧。善男子。菩萨成就此十三昧。常得亲近诸善知识。又得善知识常转一切如来法轮三昧。得此三昧已。悉知诸佛体性平等遍一切处。常得值遇诸善知识。说是语时。善财童子。仰视空中。而报之言。善哉善哉。汝为哀愍摄受我故。显示种种巧方便门。令我得见真善知识。唯愿为我分别演说。我当云何。而得往诣善知识所。于何方处城邑聚落。求善知识。作何方便而得亲近诸善知识。罗刹答言。善男子。汝应谦下普礼十方尽虚空际一切境界求善知识。勇猛自在遍游十方。求善知识。起速疾心起随顺心。求善知识。观察身心如影如梦。求善知识　　尔时善财。受罗刹教。随顺修行。即时睹见大宝莲华。从地涌出。金刚为茎。摩尼为叶。毗卢遮那宝王以为其台。现众生海摩尼宝王以为其藏。众色宝香以为其须。无数宝网弥覆其上。于其台上。有一楼阁。名普纳十方法界藏。种种奇妙以为严饰。金刚为地千柱行列。一切皆以摩尼宝成。阎浮檀金以为其壁。众宝璎珞四面垂下。种种宝色大摩尼幢。分布行列。普遍庄严。无数妙宝。阶陛栏楯。周匝庄严。其楼阁中。有如意宝王莲华之座。种种众宝以为庄校。妙宝栏楯周匝围绕。星宿幢摩尼王间列庄严。众色宝衣内外敷设。宝帐宝网垂众宝铃。以覆其上。众宝缯幡处处垂下。微风吹动。光流响发。宝华幢中雨众妙华。宝铃铎中出美音声。宝户牖间垂诸璎珞。摩尼身中流出香水。毗卢遮那宝象口中。出莲华网。众色金刚宝师子口。吐妙香云。梵天形像众妙宝轮。出随乐音。演大慈教。金刚宝铃。出诸菩萨大愿之音。宝月幢中。出佛化形。相续不断。净藏宝王。现三世佛受生次第。日藏摩尼。放大光明。遍照十方一切佛刹。普光照耀。摩尼宝王。放一切佛圆满光明。毗卢遮那摩尼宝王。兴供养云。供养一切诸佛如来。如意珠王。念念示现普贤神变。充满法界。须弥宝王。出天宫殿。普现一切帝释天众变化身云。天诸采女种种妙音。歌赞如来不可思议微妙功德。尔时善财。见如是座。复有无量不思议数宝庄严座。周匝围绕。摩耶夫人。在彼座上。遍于一切诸众生前。现净色身。所谓超三界色身。已出一切诸有趣故。随心乐色身。于诸世间无所著故。普周遍色身。等于一切众生数故。广大力色身。令诸众生具福德故。无等比色身。令诸众生灭倒见故。无量种色身。随众生心。悉示现故。无边相色身。普现调伏众生相故。普对现色身。以大自在而示现故。化一切色身。随其所应而现前故。恒示现色身。尽众生界而无尽故。住安乐色身。亲近见闻得安乐故。无断尽色身。究竟普见如虚空故。大威德色身。灭除众生虚妄法故。无去色身。于一切趣无所灭故。无来色身。于诸世间无所出故。不生色身。无生起故。不灭色身。常寂灭故。非实色身。得如实故。非虚色身随世现故。不动色身。生灭永离故。不坏色身。法性无坏故。无相色身。言语道断故。一相色身。无相为相故。如像色身。随心应现故。如幻色身。幻智所成故。如焰色身。唯想所持故。如影色身。随愿现生故。如梦色身。随心而现故。法界色身。性净如空故。大悲色身。常护众生故。无碍色身。遍周法界故。无边色身。普净众生故。无量色身。超过言说故。无住色身。调伏众生故。无依色身。愿度世间故。无处色身。恒化众生故。无生色身。幻愿所成故。无胜色身。超诸世间故。如实色身。定心所现故。不生色身。随众生业而出现故。如意珠色身。普满一切众生愿故。无分别色身。但随众生心愿起故。离分别色身。一切众生不能知故。离虚妄色身。永离众生虚假法故。恒无尽色身。尽诸众生生死际故。清净色身。同于如来。无分别故善财童子。见于摩耶夫人。如是所现一切色身。究竟非色。所有色相如影像故。究竟非受。世间诸受咸转灭故。究竟非想。但随众生想所现故。究竟非行。依如幻业而成就故。究竟非识。菩萨愿智空无性故。一切世间语言断故。灭除生死诸热恼故。安住最胜寂灭身故。尔时善财童子。复见摩耶夫人。随诸众生心之所乐。自在普现。如诸世间。或超世间种种女身。所谓或现魔女身。或现他化天女身。或现化乐天女身。或现兜率天女身。或现夜摩天女身。或现忉利天女身。或现四王天女身。或现诸龙夜叉乾闼婆阿修罗迦楼罗紧那罗摩睺罗伽人非人女身。于一切处。现如是等相似女身。及超过身。饶益众生。集一切智。行于平等檀波罗蜜。大悲普覆一切世间。出生如来无量功德。修习增长一切智智。观察思惟诸法实性。获深忍海。精勤速疾曾无懈息。恒转清净不退法轮。微细了知一切法性。住于平等三昧境界。得如来定。圆满光明销竭众生烦恼巨海。善能了知一切佛法。恒以智慧。观法实相。见诸如来。心无厌足。知三世佛出兴次第。见佛三昧常现在前。普集无量诸清净道。行于诸佛虚空境界。随其心乐。普摄众生。种种方便教化成熟。入佛无量清净法身。成就大愿。净诸佛刹。究竟调伏一切众生。心恒普入诸佛境界。出生一切菩萨神通。已得法身。清净无染。而恒示现无量色身。游戏如来诸自在力。摧伏魔怨力。成就善根力。出生正法力。具足诸佛力。得诸菩萨自在之力。速疾增长一切智力。得佛智光。普照一切。悉知无量众生心海。根性欲解。种种差别。其身充满十方刹海。亦知诸刹成坏之相。以广大眼见十方海。以周遍智。知三世海。身普承事一切佛海。心恒纳受一切法海。修习圆满一切如来种种功德。随顺出生一切菩萨智慧助道。常乐观察一切菩萨。从初发心。所有修行波罗蜜行。出生一切诸菩萨地。积集一切菩萨福聚。勇猛精进。心无所畏。普遍成就一切菩萨菩提之道。恒勤守护一切众生。常乐称扬诸佛功德。光明普照一切世间。愿为一切菩萨之母。尔时善财童子。见摩耶夫人。遍一切处。现如是等阎浮提极微尘数诸方便门。既见是已。如摩耶夫人所现身数。善财亦现作尔许身。于一切处摩耶之前。恭敬礼拜。即时证得无量无数诸三昧门。分别观察。修行证入。从三昧起。右绕摩耶并其眷属。合掌而立。白言。大圣文殊师利菩萨。教我发阿耨多罗三藐三菩提心。令我勤求诸善知识。我承其教。普于一一善知识所。皆往亲近。承事供养。无空过者。如是展转。渐来至此。唯愿大圣。为我宣说。菩萨云何。学菩萨行而得成就一切智智。摩耶夫人。告善财言。善男子。我已成就菩萨大愿智幻庄严解脱门。是故常为诸菩萨母。善男子。如我于此阎浮提中。迦毗罗城净饭王家。右胁而生悉达太子。现不思议广大庄严。菩萨受生自在神变。如是乃至。尽此世界海。所有一切毗卢遮那如来住最后身。示现诞生自在神变。我皆一一而为其母。彼诸菩萨皆入我身。右胁而生。成一切智。又善男子。我于净饭王宫。菩萨将欲下生之时。见菩萨身。一一毛孔。咸放光明。名一切如来受生功德轮其诸毛孔。一一皆现不可说不可说佛刹极微尘数菩萨受生神变功德庄严。彼诸光明。皆悉普照一切世界。照世界已。来入我顶。乃至一切身诸毛孔。善男子。又彼光中。普现一切菩萨名号受生神变广大庄严宫殿眷属五欲自娱。又见菩萨舍位出家。往诣道场。摧魔军已。成等正觉。坐师子座。种种菩萨前后围绕。种种世主亲近供养。为诸大众转正法轮。又见如来往昔修行菩萨道时。于诸佛所。尊重供养。发菩提心。净佛国土。念念示现无量化身。充遍十方一切世界。变化种种受生庄严。成无上觉。转妙法轮。乃至最后。现般涅槃广大神变。如是等事。靡不皆见。又善男子。彼妙光明入我身时。我身形量虽不逾本。然其实已超诸世间。所以者何。我身尔时量同虚空。于胎藏中。悉能容受十方菩萨宫殿庄严自在受生大神变故。善男子。尔时菩萨。从兜率天。将降神时。有十佛刹极微尘数诸菩萨众。皆与菩萨。同愿。同行。同善根。同庄严。同解脱。同智慧。同住地。同神通。同出现。同威力。同法身清净。同色身威德。乃至普贤功德行愿。悉皆同等。如是菩萨。前后围绕。又有八万诸大龙王。娑竭罗龙王而为上首。及诸世主。各乘种种摩尼楼阁。俱来亲近承事供养菩萨。尔时以神通力。与诸菩萨。普现一切兜率天宫。一一宫中。悉现十方一切世界阎浮提内受生影像不可思议种种神变。教化调伏无量众生。令其觉悟。不生放逸。离诸懈怠。无所执著。又以神力。放大光明。普照世间。破诸黑闇。灭诸苦恼。脱诸欲境。令诸众生。皆识宿世所有业行。永出恶道。又为救护一切众生。普现其前。作诸神变。现如是等诸奇特事。与眷属俱。从天宫下。来入我身。彼诸菩萨。于我腹中。现大神通。游行自在。或以三千大千世界。而为一步。乃至或以不可说不可说佛刹极微尘数世界。而为一步。又念念中十方不可说不可说佛刹极微尘数世界。诸如来所。菩萨众会。及四天王。三十三天须夜摩天。兜率陀天。化乐天。他化自在天。乃至色界诸梵天王俱来。欲见菩萨处胎广大神变。恭敬供养。听受正法。皆入我身。虽我腹中悉能容受如是众会。而身不广大。亦不迫窄。其诸菩萨。各见自处众会道场清净严饰。善男子。如此四天下阎浮提中。菩萨受生。我为其母。三千大千世界百亿四天下阎浮提中。悉亦如是。然我此身。本来无二。亦复非一。非一处住。非多处住。何以故。以修菩萨大愿智幻庄严解脱门故。善男子。如今世尊毗卢遮那我为其母。往昔所有无量诸佛。悉亦如是。而为其母。善男子。我昔曾作莲华池神。时有菩萨。于莲华藏忽然化生。我即捧持。瞻侍养育。一切世间。皆共号我为菩萨母。又我昔为菩提场神。时有菩萨。于我怀中忽然化生。世亦号我为菩萨母。善男子。如是所有无量菩萨。住最后身。于此世界。种种方便。示现受生广大神变。我皆为母。善男子。如此世界贤劫之中。最初出现拘留孙如来。拘那含牟尼如来。迦叶如来。及今世尊释迦牟尼如来。现受生时。我为其母　　　　大方广佛华严经卷第三十          
