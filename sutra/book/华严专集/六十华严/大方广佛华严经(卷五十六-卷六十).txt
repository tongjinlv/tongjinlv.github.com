　　　　大方广佛华严经卷第五十六　　　　东晋天竺三藏佛驮跋陀罗译　　　　入法界品第三十四之十三　　尔时善财。白圆满妙德林天言。天神。得此菩萨受生自在法门其已久如。答言。佛子。乃往古世。过亿佛刹微尘等劫。有劫名可悦乐。彼有世界。名一切宝。彼劫世界中。有八十那由他佛。出兴于世。其最初佛。号不可坏自在幢王。彼世界中。一阎浮提有一王都。名庄严幢。王名宝焰眼光。第一夫人。名善喜光。如此世界摩耶夫人为卢舍那佛母。彼世界中善喜光夫人。为最初如来母。亦复如是。善喜光夫人生菩萨时。与二百万那由他诸采女众。诣金色园林。攀宝树枝。生彼如来。时有乳母。名离垢光。诸天王等。以杂香汤洗浴太子。抱授乳母。乳母敬受欢喜无量。即得菩萨普眼境界三昧。得三昧已。见十方佛无所障碍。复得菩萨受生自在法门。佛子。譬如初受胎识速疾无碍。得此法门。知一切佛受生自在。亦复如是。佛子。于意云何。彼乳母者。岂异人乎。我身是也。我从是来。念念常见菩萨受生自在法海。卢舍那佛教化众生自在神力。佛子。我念念中。悉得三千大千世界微尘等净智慧眼。常见一切世界微尘等刹及彼诸佛。知彼如来自在受生。又复了知卢舍那佛初发大愿。乃至悉知十方诸佛初发大愿。亦复如是。亦恭敬供养彼诸如来。彼佛说法我悉得闻受持修行。时彼林天。承佛神力观察十方。欲重明此一切境界菩萨受生自在法门义故。以偈颂曰　佛子汝所问　　最胜寂灭境　一心善谛听　　我今说因缘　过亿刹尘劫　　劫名可悦乐　八十那由他　　如来出兴世　最初如来名　　无坏自在幢　我时见彼佛　　金色林中生　乳母离垢光　　今则我身是　太子金色身　　天王抱授我　敬受无上人　　观察不见顶　圆体难思议　　视之无厌足　离垢清净身　　相好自庄严　我见妙宝像　　欢喜心无量　思惟难思议　　长养功德海　见彼自在力　　我发菩提心　专求佛功德　　具足诸愿海　严净诸世界　　远离三恶道　于诸世界中　　供养一切佛　专求大愿海　　除灭众生苦　闻彼初佛法　　成就此法门　我于亿刹尘　　一切诸劫中　修习菩萨行　　严净此法门　彼劫中诸佛　　我已悉供养　守护其正法　　净修法门海　亿刹尘等劫　　诸佛出兴世　持彼正法轮　　修难议法门　一念悉了知　　一切刹微尘　一一微尘中　　见无量刹海　彼佛初生时　　显现自在力　我于一念中　　皆悉分别见　不可思议刹　　见彼诸菩萨　或处兜率天　　专求佛菩提　无量刹海中　　见彼生自在　无量众围绕　　而为其说法　一念中悉见　　无量诸刹海　一切诸菩萨　　出家诣道场　不可思议刹　　得成最正觉　显现诸方便　　除灭众生苦　一一微尘中　　转无尽法轮　无尽妙音海　　普雨甘露法　念念中悉见　　一一微尘中　亿刹尘等佛　　示现般涅槃　见无量刹海　　如来初受生　一一诸佛所　　无量身供养　不思议刹海　　无量诸群生　我以诸方便　　为说甘露法　佛子我知此　　不思议法门　无量诸劫数　　称赞不可尽　　佛子。我唯知此菩萨受生自在法门。诸大菩萨。能以诸劫为一念藏。显现一切诸妙方便。供养诸佛满足大愿。觉了一切诸佛正法。示现一切诸趣受生。生诸佛所教化众生未曾失时。为众生现受生自在。于诸佛刹现自在云。常生一切诸如来家。我当云何能知能说彼诸功德。佛子。迦毗罗城有释迦女。名曰瞿夷。汝诣彼问。云何菩萨游生死中教化众生。时善财童子。头面敬礼彼林天足。绕毕辞退向于彼城。正念思惟增惟广明净菩萨受生自在法门。渐渐游行。至菩萨会庄严讲堂离忧妙德天所。尔时彼天。一万诸天以为眷属。来迎善财。白言。善来大智慧人。修不思议菩萨法门。以净直心满足大愿。广菩萨行向正法城。究竟菩萨无量方便。我观仁者。勇猛精进。修菩萨道心无懈倦。威仪庠序诸根调伏。不久必当逮得无上清净庄严佛身口意。相好严身。十力智慧庄严其心。游行十方教化众生。我观仁者。修行勇猛精进力故。必当得见三世诸佛。受诸如来一切法云。修习菩萨禅定法门寂灭之法。入于甚深如来法门。何以故。诣善知识亲近供养。正念思惟善知识教。无有退转疲倦之心。除灭障碍。降伏诸魔。无能坏者。令一切众生得欢喜故。善财答言如天所说。我愿如是。欲令一切众生欢喜。除灭烦恼诸不善法。具足善法得安隐乐。一切众生。以众恶业烦恼结故。入三恶道受无量苦。菩萨见已起忧悲心。譬如有人。唯有一子。爱念情重。忽有人来。割截其身肢节手足慈父见已悼恻悲念。菩萨若见众生造恶业缘烦恼结故入三恶道受无量苦。见如是已痛心悲念。亦复如是。菩萨若见众生具身口意诸善业故。生天人中受身心乐。见如是已欢乐无量。何以故。菩萨摩诃萨。不自为故求萨婆若。不贪生死五欲快乐。不随心想诸见颠倒结使缠缚贪爱邪见。不著众生种种乐想。不著禅味。不为结碍流转生死。菩萨但见诸有海中。一切众生受无量苦。发大悲愿而摄取之。常以大悲大愿力故。行菩萨行。供养诸佛求萨婆若。欲令众生远离烦恼。净佛世界。调伏一切恶心众生。悉令具足清净身心。行菩萨行而无疲倦。若有菩萨如是行者。悉能庄严一切众生。出生长养天人乐故。为父母皆令安立菩提心故。为养育。皆令究竟菩萨道故。为卫护。皆令远离三恶道故。为大船师。皆令得度生死海故。为归依。令舍诸魔烦恼怖故。为导师。皆令逮得清凉处故。为知济。皆令得度佛刹海故。为主藏臣。皆令得入法宝洲故。为净妙华。令开一切佛功德华故。为大光明。普放功德智慧光故。为欢喜。皆令端严胜殊妙故。为所尊。远离一切诸恶业故。为普贤具足一切诸功德故。为灯明。常放智慧净妙光故。为庆云。常雨一切甘露法故。天神。菩萨摩诃萨。如是行者。一切众生。悉皆爱念乐正法故。尔时善财。将升法堂。彼离忧妙德天与百万眷属。各各赍持妙香华鬘及诸杂宝。散善财上。以偈颂曰　无量无数劫　　世灯或出现　普为众生故　　正求佛菩提　无量亿诸劫　　难见难值遇　功德日今出　　照除世间闇　见诸众生类　　愚惑痴所覆　广发大悲心　　专求无师道　清净正直心　　不惜身寿命　亲近善知识　　专求佛菩提　一切无所依　　不著于世间　离垢清净心　　无碍如虚空　行诸菩萨行　　具满妙功德　放大智慧光　　普照一切世　不离于世间　　亦不著世间　行世无障碍　　如风游虚空　譬如大灾起　　一切无能灭　勇猛精进火　　求道亦如是　勇猛大精进　　一切莫能坏　金刚慧师子　　游行无所畏　一切法海中　　一切诸佛海　亲近善知识　　速见彼诸佛　　尔时离忧妙德天。偈赞叹已。恭敬法故俱升法堂。升法堂已。周遍推求彼释迦女。即见坐于宝莲华藏师子之座。八万四千众女围绕。皆是贵族王者之女。悉于过去彼菩萨所修行诸行。同彼菩萨一切善根。常以布施爱语摄取众生。求萨婆若利益一切。令诸众生同佛菩提。大悲为首。普念众生如一子想。修习大慈普覆一切。过去已曾于菩萨所。修不思议胜妙智慧。于阿耨多罗三藐三菩提得不退转。具足成满诸波罗蜜心无所著。直心智慧皆悉清净。求萨婆若。离障盖网。超出诸难。得净法身。行普贤行。长养菩萨一切诸力。成就圆满净智慧日。尔时善财。五体投地敬礼瞿夷。礼已合掌于一面住。白言大圣。我已先发阿耨多罗三藐三菩提心。而未知菩萨云何行生死中而无所染。觉了一切诸法实相。超出声闻缘觉之地。住如来地。而不舍离菩萨所行。修菩萨行。不离佛地。超出世间。法身圆满。应世受生。普现种种诸方便身。知法无性。示现一切众生之身。解甚深法。以妙音声。而为说法知众生空。而能不舍化诸世间。知一切佛不生不灭。而能供养心无退转。知无业报。而行善业无有休息。尔时瞿夷。作如是言。善哉善哉。善男子。能问诸菩萨摩诃萨所行之法。修习普贤诸行愿者。能如是问。谛听谛听。善思念之。我当承佛神力为汝解说。善男子。若有菩萨。成就十法。则能满足因陀罗网普智光明菩萨之行。何等为十。所谓依善知识。广发无量诸弘誓愿。修净胜妙。正直希望。集一切智功德。闻佛出世欢喜无量。心常乐住三世佛所。随顺一切诸大菩萨。悉为一切佛所护持。清净大悲远离生死。是为十法。若有菩萨。成就此法。则能满足因陀罗网普智光明菩萨之行。佛子。若诸菩萨。勇猛精进心无退转。出生修习佛无尽法。值善知识故。佛子。菩萨有十法。值善知识。何等为十。所谓不惜身命。不求世乐。知诸法相。而不舍离一切智愿。观察法界。离三有海。无所依住。深入一切菩萨诸愿。普照一切诸佛世界。净修菩萨圆满智慧。是为十法值善知识。尔时瞿夷。承佛神力观察十方。欲重明此义。以偈颂曰　无谄于知识　　智慧广无量　专求佛菩提　　利益诸众生　恭敬善知识　　其心如佛想　勇猛精进力　　具因陀网行　解脱心增广　　其量均虚空　摄取于三世　　佛刹及众生　直心如虚空　　远离烦恼垢　出生佛功德　　是为身云行　不思议智慧　　积集功德海　清净福业藏　　不染于世间　一切诸佛所　　闻法无厌足　智慧灯普照　　是为照世行　一念皆能诣　　十方刹海佛　闻法分别知　　是为随顺行　见佛眷属海　　究竟三昧海　满足诸大愿　　是因陀网行　未来劫修行　　诸佛所护念　普照诸世界　　是为法光行　大悲见众生　　智日出世间　法光除痴闇　　是为智日行　见诸趣众生　　回流生死中　为转净法轮　　是为普贤行　智慧身无量　　随应而示现　普于一切趣　　度脱诸群生　发起大慈悲　　普覆于一切　遍照诸群生　　令得佛菩提善男子。我已成就分别观察一切菩萨三昧海法门。善财白言。大圣。此法门者境界云何。答言。善男子。我入是法门。知此娑婆世界众生佛刹微尘等劫中。死此生彼。作善恶业受诸果报。在生死道出生死者。正定邪定及不定聚。有使善根。无使善根。具足善根。不具足善根。不善善根。善根摄不善根。不善根摄善根。善根所起。不善根所起。一切善恶皆悉了知。彼诸劫中。佛兴于世。我悉了知。知彼诸佛初发道心。行菩萨行。出生一切诸大愿海。知彼供养一切诸佛。具菩萨行。成等正觉转正法轮。现自在力化度众生。知彼眷属。声闻缘觉之所修行。过去修习一切善根。得明净智。成就寂灭自在法门。显现种种自在神力。教化众生而般涅槃。知彼眷属诸菩萨众。初发道心修习善根。出生种种诸大愿行。成就满足诸波罗蜜。种种庄严菩萨之道。菩萨诸地自在之力。菩萨诸地住。分别修习诸菩萨地。净菩萨地。修菩萨地。菩萨诸地相。菩萨诸地智。菩萨诸摄智。菩萨善巧方便教化众生。菩萨诸住。菩萨圆满净行。菩萨自在行。菩萨三昧海。菩萨方便。于念念中。悉知菩萨诸三昧海。一切种智电光法云。得诸法忍。尽一切智底。知彼菩萨诸佛刹海。究竟法海。知众生海。修习一切菩萨法门。满足大愿。显现种种自在神力。如是等事我悉了知。如此娑婆世界。知十方世界。世界性。世界海。世界轮。世界圆满。世界分别。世界旋。世界转。世界莲华。世界须弥。世界相中事。亦复如是。卢舍那佛本愿力故。我悉深入分别念知。何以故。此法门者。悉知一切众生心海。知一切众生积集善根。知一切众生有垢有净。知一切众生性。知一切声闻三昧自在法门。知一切缘觉菩萨诸佛三昧自在法门。如是等事悉分别知。善财白言。大圣。发阿耨多罗三藐三菩提心来。其已久如。答言。佛子。乃往古世。过世界微尘等劫。有劫名胜光明。时有世界。名离恐怖。彼世界中有四天下。彼阎浮提中有一王都。名妙德树须弥山。于八十王都。最为殊胜。彼有王。名一切宝主。有六万采女。五百大臣。五百王子。端正勇健摧伏怨敌。其王太子名增上功德主。颜貌殊胜相好严身。与万采女俱。持妙幢盖。散众宝华。作诸妓乐。乘妙宝车。诣香芽山。游戏园林。时彼道路坦然平正。种种庄严。散众妙华。宝树行列。众妙宝帐以覆其上。于彼路侧。积众宝聚杂种宝衣。诸庄严具肴膳饮食。如是等事随其所须皆给施之。时有母人。名曰善现。将一童女。名离垢妙德。端严姝妙修短得所。颜容无伦。目发绀色。唇齿丹素。口出梵音。才能巧妙。言语聪辩。修习慈心见者无厌。少贪恚痴常怀惭愧心无谄曲。乘妙宝车采女围绕。从母游观。先太子前至香芽园。太子见已。生染爱心。语其母言。欲娉贤女以为我妻。母语女言。太子今欲求汝为妃。于意云何。女白母言。若欲使我为彼妃者。当自殒灭。母报女曰。勿作此言。所以者何。今此太子。悉已具足转轮王相。必为圣主。有玉女宝。汝当尔时不堪给使。此处尊胜莫生难心。时彼园外有一道场。名法云光。有胜日光如来应供等正觉。出兴于世。于彼道场成无上道。时女梦见彼如来身。于梦觉已。空中有天而告之曰。汝梦所见是胜日光佛。成道已来始经七日。今在道场。无量菩萨大众围绕。彼佛众会一切天龙八部鬼神。乃至无量净居诸天。地神。风神。海神。火神。山神。树神。丛林药草城郭等神。皆悉云集。奉觐世尊听受正法。时彼女人闻是语已。诣太子所合掌而立。以偈白言　我色世间最　　智慧无伦匹　才妙善言论　　观者无厌足　太子应当知　　我心善贞洁　志尚心端直　　清净无所染　远离于嗔恚　　贪欲及愚痴　以真净直心　　饶益诸群生　我见太子身　　相好自庄严　见已喜无量　　诸根悉调伏　妙体犹净金　　发美绀青色　额广目明彻　　必为自在王　其身逾金山　　相好自严饰　我今太子所　　合掌恭敬住　其目净修广　　方臆如师子　观者无厌足　　妙音应纳我　舌相广长妙　　犹如赤铜色　演出梵音声　　闻者踊跃喜　口方牙深固　　齿白而齐密　若有睹见者　　一切皆欢喜　离垢清净身　　具相三十二　成就此妙相　　必为转轮王　　尔时太子。语彼女言。汝是谁女。为谁守护。若先属他。我则不宜起染爱心。尔时太子。说偈问言　清净功德身　　见者无厌足　谁为汝父母　　为谁所守护　若先有所属　　我不起欲想　非分生淫心　　命终堕恶道　不应为豪贵　　种种富乐故　发起如是等　　放逸贪乱心　种种生邪见　　幻诳诸谄伪　如是造诸恶　　流转于世间　父母知识所　　应起恭敬心　慈悲广覆护　　一切诸群萌　若于一切处　　所从闻法者　能生诸善故　　应起恭敬心　一切诸导师　　正法菩萨众　圣僧功德海　　皆悉应恭敬　修习诸功德　　远离一切恶　安住于正法　　广行菩萨道　若无归依者　　应起大慈心　诸在三恶道　　应发大悲念　一切诸法界　　有成必有败　舍心平等观　　莫随烦恼魔　应发菩提心　　觉悟诸群生　无量劫修行　　不起疲倦想时彼女母。说偈白言　唯愿太子听　　此女从生来　乃至今长成　　一切诸因缘　太子所生日　　女从莲华生　其目净修广　　肢节悉具足　我曾于春月　　游观娑罗园　睹见诸卉木　　种种华荣茂　同游八百女　　容仪悉端严　皆已具足知　　诸巧技能法　彼园有浴池　　名曰众庄严　我于池岸坐　　采女众围绕　时彼浴池中　　千叶莲华生　宝叶琉璃茎　　阎浮檀金台　众妙宝香须　　普放净光明　遍照阎浮提　　犹若日初出　时见此玉女　　从彼莲华生　睹者皆念言　　此则善业报　目发绀青色　　其身如紫金　众宝以庄严　　观者心无厌　离垢净无秽　　肢节悉具足　犹如真金像　　安处宝莲华　毛孔栴檀香　　普熏于一切　口出莲华香　　演妙梵音声　此是玉女宝　　世间所希有　身相悉具足　　种种妙庄严　一切诸技术　　世间言论法　究竟悉缕练　　愿为哀纳受　此是玉女宝　　身分悉圆满　功德具庄严　　宿行之所得　善知众生病　　起患之所由　又知对治法　　除灭众疑惑　一切阎浮提　　众生语言法　种种妓乐音　　无不善通达　此女修功德　　远离女人法　能转众生心　　唯愿哀纳受　舍离嫉妒心　　不醉于五欲　不起嗔恚心　　修习忍智慧　精进持净戒　　能辨一切事　专求诸功德　　太子愿纳受　若见诸贫穷　　老病众苦逼　无所归依者　　大悲普慈念　常欲利众生　　不求自安乐　功德庄严身　　饶益于一切　于诸威仪中　　常修不放逸　修习诸善法　　见者无不悦　功德普庄严　　远离染污心　常求善知识　　恭敬乐供养　修习大慈法　　弃舍怨结心　智慧无与等　　唯愿哀纳受　　尔时太子答言。善女。我已先发阿耨多罗三藐三菩提心。欲无量劫行菩萨行。积集一切功德智慧。净修一切诸波罗蜜。恭敬供养一切诸佛。护持正法。严净一切诸佛世界。令如来种相续不断。教化众生。灭生死苦住究竟乐。欲令众生净智慧眼。住菩萨道修菩萨行。具足一切菩萨诸地。令一切众生心大欢喜。我当尽未来劫。行檀波罗蜜。悉舍一切国城妻子。肢节手足。头目髓脑。或在家布施出家修道。汝于尔时。莫作障碍坏我道心。尔时太子。重为彼女而说偈言　哀愍众生故　　我发菩提心　无量无数劫　　积集智功德　无量劫海中　　修习诸大愿　广修菩萨行　　具足一切地　三世诸佛所　　学六波罗蜜　闻法能修行　　专求菩萨道　十方垢浊刹　　我悉令严净　除灭诸群生　　三恶道苦患　以诸方便力　　广度一切众　除灭愚痴闇　　住一切智道　供养诸佛海　　净修一切地　发起大慈悲　　内外一切舍　若我施来求　　妻子诸眷属　在家及出家　　汝莫作障碍　若能如是者　　我则纳受汝时女答言。敬从来教。乃至出家不敢有碍。即说偈言　一切劫海中　　地狱火烧身　若能眷纳我　　甘心受此苦　一切生死身　　碎末如微尘　若能眷纳我　　甘心受此苦　无量劫顶戴　　一切金刚山　若能眷纳我　　甘心受此苦　一切生死海　　以我施无悔　若得法王处　　愿令我亦然　无量无数劫　　修行菩萨道　有来求我者　　欢喜愿施与　太子见众苦　　发起菩提心　无量大慈悲　　摄众生及我　我不求豪富　　不贪五欲乐　但愿共行法　　而为太子妻　修广明净眼　　慈愍观众生　不起染污心　　必成菩提道　太子游行时　　地出众宝华　此相无有疑　　必为转轮王　我昔于梦见　　正觉胜日光　菩提树下坐　　大众悉围绕　梦中见彼佛　　以手摩我顶　觉已大欢喜　　踊跃无有量　空中时有天　　名曰清净身　彼天为我说　　道场佛兴世　我发如是念　　若见太子者　当为分别说　　胜日光佛兴　我昔所志愿　　于今悉成满　唯愿俱往诣　　供养彼如来　　尔时太子。闻彼如来出兴于世。心大欢喜踊跃无量。欲见彼佛。以五百宝散彼女人。又与妙德光藏净周罗宝并妙衣服。时彼女母。即为太子。而说偈言　今此玉女宝　　功德庄严身　我昔所志乐　　此愿今成满　持戒不放逸　　智慧诸功德　普于一切世　　最胜无伦匹　此女莲华生　　种姓无讥嫌　远离诸不善　　太子同志愿　此女身柔软　　犹如天缯纩　蒙彼手摩者　　众患悉除灭　毛孔所出香　　芬馨无伦比　众生若闻者　　悉住于净戒　其身净无垢　　譬如真金像　若有睹见者　　离害具慈心　口出微妙音　　无不乐闻者　若有听斯音　　远离诸恶业　心净无瑕秽　　质直无谄曲　随其所闻法　　如说能修行　恭敬善知识　　及所尊重者　远离贪欲心　　专求于正法　此女心不恃　　妙色莲花生　世间诸荣乐　　唯求无上道时彼太子。与此女俱。并一万采女。出香芽园。各乘宝车。往诣道场。下车步进。遥见如来相好严身。其心澄净如镜渊渟。诸根调伏犹如象王。心大欢喜踊跃无量。与采女众。往诣佛所头面礼足。恭敬供养绕无数匝。各持五百众妙宝华。供散彼佛。为彼如来。兴立五百众香楼阁杂宝严饰。时彼如来。为说普门灯明修多罗。闻说经已。于一切法中得三昧海。所谓诸佛愿海三昧。普照三世光藏三昧。对见一切诸佛三昧。普照一切众生三昧。普照世界海净智灯光明三昧。普照众生根海智光明三昧。救护众生光云三昧。教化众生现前智灯明三昧。闻持诸佛法轮三昧。具普贤行净云三昧。于一切法中。得如是等诸三昧海。时彼玉女。于诸法中。得不可坏寂静法门。于阿耨多罗三藐三菩提得不退转。时彼太子。与诸眷属礼彼如来。绕无数匝辞退还宫。诣父王所头面敬礼。白言大王。彼道场上。胜日光佛始成正觉。王问太子。从谁闻乎。答言。从彼离垢妙德女闻。时王闻已欢喜无量。犹如贫人得大宝藏。作如是念。佛无上宝难值难遇。能灭众生恶道贫苦。为无上医善对治法。除灭众生诸烦恼患。为善导师。于生死海济度众生置涅槃处。作是念已召诸小王及诸群臣。并婆罗门刹利居士。皆悉集会。而告之曰。我闻太子无上吉语云。胜日光佛出兴于世。我闻是已欢喜无量。无以酬报。今舍王位授与太子。王舍位已与诸眷属。往诣道场胜日光佛所。头面礼足退坐一面　　尔时如来。观察彼王及诸眷属。白毫相中放大光明。名曰一切众生心灯。普照十方无量世界一切诸王。显现如来不可思议自在神力。应受化者令彼心净。具足不可思议功德。超出世间。其身清净。以微妙音。为大众说离痴曀法真实灯陀罗尼门。佛刹微尘等陀罗尼以为眷属。彼王闻已。即得广大智慧光明。阎浮提微尘等菩萨得此陀罗尼。六十那由他人得诸漏尽。一万众生皆得离垢清净法眼。无量众生悉发阿耨多罗三藐三菩提心。又以不可思议自在神力。于十方刹以三乘法化度众生。尔时彼王。作如是念。此诸功德。若不出家则不能辨。我今应当于如来所出家修道。前白佛言。今从世尊出家学道。佛答王言。宜知是时。时王即与一万眷属出家修道。皆得离痴曀法真实灯陀罗尼门及世界微尘等陀罗尼。又得菩萨十明及无量辩。净无碍身诣诸佛所。悉闻受持佛正法轮。为大法师。以神通力遍诸世界。随所应化为彼现身。赞叹佛法并诸过去菩萨所行菩萨本生。又赞叹佛无量无边自在神力。守护正法　　尔时太子。月十五日王得道时。于其正殿采女围绕。七宝自至。一金轮宝。名胜自在。二象宝。名曰青山。三绀马宝。名勇疾风。四神珠宝。名光藏云。五主藏臣宝。名曰大财。六玉女宝。名净妙德。七主兵臣宝。名离垢眼。得是七宝。于阎浮提作转轮王。时有千子。端正勇猛能伏怨敌。时彼人民炽盛丰乐自在。八万王城。城各建立五百楼阁。大僧伽蓝众宝庄严。一一僧伽蓝。起广大塔。一切众宝以为庄严。香华缯盖而供养之。一一王城。次第请佛。以不思议众妙供具。供养如来。时佛入城。无量众生皆大欢喜。长养善根发菩提心。以广大悲饶益众生。正求佛法知真实义。平等观察三世诸法。明净智慧普照三世。知三世佛次第出世。摄取众生向菩萨道。行菩萨行。安住菩萨平等正法。逮得如来法轮智光。深入法海。能于己身见一切刹。善知诸根弘誓愿海。得一切智。尔时如来。次第受彼诸王请时。如是饶益无量众生。佛子。尔时太子增上功德主。岂异人乎。今释迦牟尼佛是也。尔时王宝主。宝华佛是也。宝华如来。今在东方过世界海微尘等世界海。有一世界海。名法界虚空光云。中有世界。名佛圆满光妙德灯。彼有道场。名曰一切天王光幢。彼佛始成正觉。与不可说佛刹微尘等菩萨大众围绕说法。彼宝华佛为菩萨时。净彼刹海。彼刹海中。三世诸佛出兴世者。皆宝华佛为菩萨时。教化令发阿耨多罗三藐三菩提心。尔时女母善现者。今我母善目是也。王眷属者。彼如来所大众是也。皆悉具足普贤诸行。成就大愿。清净法身普照世间。其心无坏。逮得菩萨诸三昧门。以清净眼。皆悉对见一切诸佛一切如来。以虚空等妙音声云。转正法轮。悉闻受持。于诸法中得自在力。出入息顷。遍游一切诸佛世界。以微妙音为众生说法。而未曾离一切佛所。尽未来劫修菩萨行。随所应化悉为现身。尔时离垢妙德宝女。共增上功德主转轮王。四事供养。胜日光佛者。我身是也。彼佛灭度后。其世界中。有六十百千亿那由他佛出兴于世。其最初佛号明净身。次名净明月普照智。次名智观幢。次名广智光明王。次名精进金刚那罗延。次名不坏智。次名智普缘。次名净德智云。次名师子智光。次名周罗光明。次名功德光幢。次名智日幢。次名开宝莲华身。次名功德光。次名智光云。次名普明净月。次名庄严盖妙音。次名师子勇猛智照。次名法界慧月。次名觉众生心虚空电光。次名善鼻妙香。次名寂灭响。次名甘露山。次名法海雷音。次名无坏智音。次名觉空电光周罗。次名月光白毫相云。次名圆面净慧。次名善觉智华光。次名宝焰山妙德王。次名广德夜光。次名妙宝月幢。次名具三昧身。次名胜宝光王。次名现普智光。次名焰海门灯。次名离垢妙音王。次名无等功德。次名胜幢。次名修臂。次名本愿净月。次名真实智灯。次名法上妙音。次名明净妙德藏王。次名乘幢。次名法海莲华。佛子。彼一劫中。如是次第。六十百千亿那由他佛。出兴于世。我悉亲近恭敬供养。其最后佛。名广解脱光。于彼佛所得净智眼。佛子。尔时彼佛初成正觉。入城教化。我时为王夫人。与彼大王恭敬供养。闻彼佛说如来性起灯修多罗。闻已得净智眼。又得观察菩萨三昧海法门。佛子。我得此法门已。于世界微尘等劫。受持修习。是诸劫中。值无量佛出兴于世。我悉恭敬供养。佛子。我或一劫。值一如来出兴于世。恭敬供养。或二或三。或不可说。或于一劫。值世界微尘等佛出兴于世。我悉恭敬供养。而未能知诸大菩萨身量像貌。及其身业心行智慧三昧境界。佛子。我若见修菩萨行者。欢喜无量恭敬供养。以诸方便而摄取之。令于阿耨多罗三藐三菩提得不退转。佛子。我于世界微尘等劫。值遇诸佛恭敬供养。彼佛说法悉闻受持。时彼诸佛。各以种种修多罗。为我说此法门。我闻是已。悉于三世佛刹海中诸如来所佛眷属所。修此法门。又行菩萨行。菩萨大愿海。种种法门中。修此法门。犹未能知普贤菩萨所行法门。何以故。佛子。普贤法门犹如虚空。无量无边。又如众生。及三世海。十方刹海。及诸法界。无量无边。佛子。普贤菩萨法门。与诸佛身境界齐等。我于世界微尘等劫。观菩萨身心无厌足。何以故。我于菩萨一一毛孔中。念念悉见无量无边庄严世界。佛坐道场成等正觉。于大众中。以微妙音转正法轮。说种种修多罗。种种诸乘。种种清净。复次佛子。我于菩萨一一毛孔中。念念悉见诸众生海。各有所住。及其境界诸根不同。于三世中发菩提心。行菩萨行具大愿海。净诸菩萨无量无边波罗蜜海。及诸菩萨本生之海。无量无边大慈悲海。摄取众生悉令欢喜。乃至悉见一切菩萨。现处中宫采女围绕。佛子。我于菩萨一一毛孔中。皆悉睹见如是等事。佛子。我唯知此法门。诸大菩萨。皆悉究竟诸方便海。显现一切众生等身。随顺世间。于一切毛孔。普放一切相海光明。了法无性。诸众生类等如虚空。一切至处皆悉如如。显现神变。于诸法界得自在力。游戏普门。一切诸地法门海中。我当云何能知能说彼功德行。尔时瞿夷。语善财言。善男子。此迦毗罗城摩耶夫人汝诣彼问。云何菩萨修习诸行。不染世法。供养诸佛。于菩萨行得不退转。除灭障碍。不由他悟入诸法门。常能应现一切佛所。摄取众生。尽未来劫修菩萨行而不退转。究竟满足大乘诸愿。长养一切众生善根。尔时瞿夷。承佛神力。欲重明此义。以偈颂曰　我见乐修行　　菩萨诸行者　欢喜心无量　　皆悉摄取之　乃昔久远世　　过百刹尘劫　有劫名清净　　世界名光明　尔时彼劫中　　六十百千亿　那由他诸佛　　出兴于世间　最后等正觉　　号为法幢灯　彼佛灭度后　　有王名智山　以大自在力　　王领阎浮提　悉能广降伏　　一切诸怨敌　王子有五百　　端正身姝妙　其体净圆满　　见者无厌足　深信诸佛法　　恭敬而供养　守护正法藏　　受持乐修习　彼王有太子　　名曰善光明　三十相严身　　饶益诸群生　五百亿人俱　　出家行学道　勇猛精进力　　护持彼佛法　王都名智树　　一亿城围绕　有林名静德　　众宝树庄严　善光住此林　　广说佛正法　辩才无穷尽　　令众悉清净　或为乞食故　　入彼王都城　庠序有威仪　　见者莫不欣　游步如师子　　志意常安谛　诸根悉调伏　　念慧现在前　尔时有长者　　名曰欢喜幢　我为长者女　　名曰随顺光　时我于城中　　遇见善光明　相好庄严身　　欢喜心无量　次乞至我门　　我以染心施　摩尼庄严具　　投彼善光钵　虽以染爱心　　供养彼佛子　二百五十劫　　不经三恶道　常于天人中　　尊贵王家生　恒见善光明　　妙相庄严身　于后所过劫　　二百有五十　善现女家生　　名离垢妙德　我见胜自在　　发起供养心　不惜身寿命　　随其所施与　时与太子俱　　觐佛胜日光　欢喜心无量　　发起菩提心　彼劫最后佛　　名广解脱光　出兴于世间　　我值悉供养　从彼最后佛　　得净智慧眼　了知诸法相　　除灭虚妄倒　得观察菩萨　　三昧海法门　一念悉睹见　　不可思议刹　见彼诸佛刹　　或净或垢秽　于净不贪乐　　于秽不憎恶　普见诸世界　　如来坐道场　一念见诸佛　　不思议光海　亦见佛眷属　　一切三摩提　一切诸法门　　皆悉无障碍　又知彼业行　　随其所住地　及诸大愿海　　一念悉了知　我于菩萨身　　见诸菩萨等　无量劫修行　　一切莫能测　一一毛孔见　　阿僧祇劫刹　风轮水火轮　　一切大地轮　种种所依住　　世界形类相　诸妙庄严具　　众生身差别　又见世界海　　一切诸世界　诸佛出兴世　　说法度众生　我于无量劫　　修习菩萨行　犹不知菩萨　　身业心智慧时善财童子。头面敬礼彼瞿夷足。绕毕辞退　　　　大方广佛华严经卷第五十六　　　　大方广佛华严经卷第五十七　　　　东晋天竺三藏佛驮跋陀罗译　　　　入法界品第三十四之十四　　尔时善财童子作如是念。我当云何见善知识。善知识者远离世间。住无所住不著诸入。超出障碍趣无碍道。具净法身善业化身。以明净智观诸世间。大愿成满。持佛法身。如意法身。非生灭身。非来去身。非虚实身。非聚散身。一切诸相即一相身。离边见身。无所著身。无穷尽身。灭众虚妄如电光身。如幻梦身。如镜像身。如净日身。充满一切诸方化身。于三世中无坏法身。非身之身。如是等身。一切世间所不能见。唯是普贤菩萨所见。彼善知识行无碍行。我当云何能见亲近。知其相貌闻法受持。作是念已。时有城天。名曰宝眼。眷属围绕在虚空中。为善财现妙庄严身。以天宝冠宝庄严具。供养善财。作如是言。善男子。应守护心城。离生死故。应庄严心城。得十力故。应净心城。远离悭嫉诸谄曲故。应灭炽然猛焰心城。诸禅三昧法门相续得自在故。应照心城。常以般若波罗蜜光。照如来海及眷属故。应长养心城。摄取诸佛方便道故。应坚固心城。出生普贤诸行愿故。应修心城。诸魔魔民及余怨敌莫能坏故。应明心城。得诸如来智光明故。应修无坏心城。能受如来正法云故。应具心城。己心悉受一切如来功德海故。应广心城。大慈普覆一切众生故。应盖心城。以法普覆障不善故。应进心城。无量大悲救一切众生故。应开心城门。正念一切三世佛故。应达心城。悉知诸佛转正法轮修多罗法门因缘起故。应知心城道。开示显现一切智道故。应持心城。具三世佛诸愿海故。应知心城力。长养法界功德力故。应放心城普照光明。知一切众生诸根欲性结业习气诸垢净故。应知心城自在力。摄取一切诸法界故。应莹心城。住佛念故。应知心城实相。了达诸法无实性故。应知心城如幻。入一切智正法城故。菩萨摩诃萨。若如是知诸心城者。则能积集一切善根。何以故。蠲除无量诸障碍故。所谓见佛障。闻法障。供养佛障。摄众生障。净佛刹障。佛子。菩萨摩诃萨。若有如是无障碍心。以少方便。能见一切诸善知识。究竟成就一切种智。尔时有天。名法妙德。在虚空中。妙声赞叹摩耶夫人。又放种种色光明网。广照无量诸佛世界。尔时善财。见光明网。照诸佛身绕一匝已。然后还来入善财顶充满其身。尔时善财。即得离垢净光明眼。除灭一切愚痴闇障。得离翳眼。了知一切众生实性。得离垢眼。观一切法性。得净慧眼。观一切刹性。得净光眼。见佛法身。得普明眼。观不思议如来色身。得无碍光眼。观察一切世界成败。得遍光眼。见一切佛转正法轮出生修多罗。得普境界眼。观察无量诸佛神力教化众生。得普见眼。观一切世界随因缘起诸佛兴世。时有守护菩萨法堂罗刹鬼王。名曰善眼。与妻子俱。一万罗刹眷属围绕。在虚空中散众妙华。语善财言。善男子。若有菩萨。成就十法。则能亲近诸善知识。何等为十。所谓直心清净远离谄曲。不坏大悲摄取众生。观察众生非真实性。于萨婆若心不退转。于佛大众得坚信力。以净慧眼观诸法性。无坏大悲普覆众生。明净慧光了诸法界。善对治法雨甘露云。除生死苦顺善知识。以明净眼观诸法性相续不断。菩萨成就此十法者。则能亲近诸善知识。复次佛子。菩萨成就十三昧门。则能睹见诸善知识。何等为十。所谓净法虚空圆满三昧。观察一切方海三昧。分别一切境界三昧。对见十方诸佛三昧。长养功德藏海三昧。念念不舍善知识三昧。现前见一切如来功德善知识三昧。诣善知识三昧。常得不离一切善知识三昧。恭敬供养善知识无过失三昧。善男子。菩萨成就此十三昧门。则能睹见诸善知识。又得诸善知识微妙音声。转正法轮三昧法门。若有菩萨。住此法门。悉知一切诸佛平等。常能睹见诸善知识。尔时善财答罗刹言。善哉善哉。以哀愍故。方便教我见善知识。愿为我说。云何往诣善知识所。于何方处城邑聚落。求善知识。答言。善男子。敬礼十方求善知识。正念思惟一切境界求善知识。勇猛自在遍游十方求善知识。知身知行。如梦如电。诣善知识。尔时善财随顺其教。即时睹见大宝莲华从地涌出。金刚为茎。摩尼为叶。净宝为台。众妙香须以阿僧祇摩尼宝网罗覆其上。莲华台上有一楼观。名曰摄取法界方藏。金刚为地。楼有千柱。一切摩尼众宝合成。种种庄严。悬阿僧祇妙宝璎珞阿僧祇宝以为栏楯。尔时善财。见楼观中。有摩尼宝师子之座。众宝庄饰杂宝栏楯。敷众妙衣。宝网覆上。建宝幢盖。于金铃中出妙音声。雨妙香华。诸宝铃中。出诸菩萨愿行音声。宝月幢中出佛化身。净摩尼中。显现如来次第受生。日摩尼中。放无量光照十方刹。摩尼宝王光明幢中。放一切佛圆满光明。明净宝中。出众供具一切众生灯佛正法云。如意宝中。念念出生普贤自在充满法界。须弥幢中。出天妙声赞叹如来。尔时善财。见此不可思议庄严高座。不可思议眷属围绕。见摩耶夫人处彼座上。端正姝妙。具净色身。出三世间色身。一切世间对现色身。远离一切有趣色身。随其所应教化色身。一切众生不染色身。起广大色身。与一切众生等色身。一切众生无等色身。一切众生见不虚色身。种种色身。随所应化显现色身。无量形像色身。普门形像色身。一切众生对现色身。广大自在门庄严色身。教化一切众生色身。一切众生对现垂形色身。一切时现种种不坏色身。一切众生究竟不究竟住持色身。不去色身。于一切趣无所灭故。不来色身。于一切趣无所生故。不起色身。不起不现故。不灭色身。离一切世间语言道故。不虚色身。随所得故。不欺色身。随应世间故。无所至色身。不生不死故。不坏色身。法性无坏故。无相色身。三世语言断故。一相色身。无相善说相故。如电色身。随应一切众生心故。如幻色身。智幻满故。如焰色身。持众生想故。如影色身。一切众生本愿相续不断故。如梦色身。随应众生不可坏故。究竟法界色身。净如虚空故。现大悲色身。成就一切众生故。显现无碍门色身。于念念中满法界故。无量无边色身。净一切世门离语言道故。无所依色身。教化众生究竟愿故。住持色身。能辨一切众生事故。不生色身。幻愿满故。无比色身。出世间故。随应色身。随应度故。不杂色身。随业相续故。如意珠色身。满足一切众生愿故。离虚妄色身。一切众生虚妄起故。离觉观色身。一切众生不能思察故。不究竟色身。除灭生死故。清净色身。离如来觉观故。如是色非色。色如电故。受非受。除灭世间苦受故。离一切想。分别一切众生想故。出生行非行。诸业如幻故。离识境界。满足菩萨智慧愿故。空无所有。一切众生语言断故。色身成就。妙色不灭故。尔时善财。见摩耶夫人随应众生。示现如是种种无量色身。众生或见过他化自在天王女身。乃至过四天王女身。或见过龙王女身。乃至过人王女身。尔时善财。见如是等种种色身。长养一切众生善根。行不可坏檀波罗蜜。大悲普念一切众生。出生如来无量功德。勇猛精进求萨婆若。知一切法皆寂灭相。入深忍海。具足一切无坏禅定。修习一切三昧境界。逮得如来圆满禅定。灭一切众生诸烦恼海。皆悉严净一切法界。分别了知诸佛法轮。以明净智观一切法海。见一切佛心无厌足。次第观察三世如来。开一切佛门。见三世佛次第兴世。净佛道戒。如如如空。摄一切众生。而教化之。得净法身。净一切佛刹诸大誓愿。究竟化度一切众生。一念充遍诸佛境界。出生菩萨自在神力。显现无量清净色身。降一切魔力。增长功德力。生善法力。得一切佛力。具菩萨力。生一切智力。如来智慧普照一切。悉知无量众生心海。了知众生诸根欲性。一身充满十方无量无边佛刹。悉分别知佛刹成败。开净智眼。见三世海诸佛法海。出生一切如来功德。知一切菩萨所修功德。从初发心乃至究竟。长养一切众生善根。于一切世间。赞叹一切诸佛功德。成满一切菩萨母愿。尔时善财。见摩耶夫人有如是等阎浮提微尘等未曾有事。即变化己身。悉与摩耶夫人身等。合掌礼敬五体投地。即得无量无边诸三昧门。正念修习分别观察。随顺出生印证。证已从三昧起。起已敬绕摩耶夫人及诸眷属。恭敬合掌于一面住。白言大圣。文殊师利菩萨。往昔教我发阿耨多罗三藐三菩提心。求善知识亲近供养。我已渐求至大圣所。愿为演说。云何菩萨学菩萨行修菩萨道。答言。佛子。我已成就大愿智幻法门。得此法门故。为卢舍那如来母。于此阎浮提迦毗罗城净饭王宫。从右胁生悉达太子。显现不可思议自在神力。善男子。菩萨。于兜率天命终时。一一毛孔放大光明。名一切如来受生圆满功德。显现不可说不可说佛刹微尘等菩萨受生庄严。普照一切世界。照已来触我顶。遍入我身一切毛孔。入已普见菩萨受生自在庄严。又见出家往诣道场成等正觉。菩萨天人大众围绕恭敬供养转正法轮。彼诸如来。于过去世行菩萨行。于诸佛所恭敬供养。发菩提心。净诸佛刹。无量化身充满法界。教化众生。乃至示现大般涅槃。如是等事皆悉睹见。又善男子。彼妙光明来入我身。我身尔时。超出世间与虚空等。亦不过人身。悉能容受十方菩萨庄严宫殿　　尔时菩萨。从兜率天降神下时。与十佛刹微尘等菩萨俱。皆悉同行。大愿善根庄严法门。智慧自在一切诸地。清净法身无量色身。究竟普贤诸大愿行。悉皆同等。如是菩萨眷属围绕。又与八万诸龙王俱。娑伽罗龙王等及诸夜叉八部神等恭敬供养。降神下时。放大光明普照世界。现自在力。除灭一切诸恶道苦。以巧方便。教化不可思议众生。皆悉令知宿世业行。令诸菩萨修不放逸无所染著。救护众生令悉睹见此菩萨身。现如是等诸奇特事。与大众俱来处我胎。彼诸菩萨。于我胎内游行自在。或以三千大千世界。以为一步。或不可说不可说佛刹微尘等世界。以为一步。又念念中。十方一切世界。一切佛所。不可说不可说菩萨眷属。及四天王忉利天王乃至梵王。如是等一切天王。皆入我胎。欲见菩萨恭敬供养听受正法。悉皆容受如是等众。而胎不广大。亦不迫迮。于此世界。示现如是神变受生。十方一切阎浮提中亦复如是。亦不分身。种种现化随其所应为菩萨母。何以故。修此大愿智幻法门故。善男子。我为卢舍那佛母。拘楼孙佛。拘那含牟尼佛。迦叶佛。弥勒佛。师子佛。法幢佛。善眼佛。净华佛。妙德华佛。提舍佛。弗沙佛。欢喜意佛。自在佛。离垢佛。明净月佛。执炬佛。乐静佛。金刚楯佛。清净义佛。阿私陀佛。度彼岸佛。高焰山佛。执灯佛。宝莲华佛。功德称佛。无量德持佛。妙德灯佛。庄严身佛。善威仪佛。妙德慈佛。善幢佛。智盛佛。无量音佛。无诤佛。散疑佛。清净佛。广光佛。速净佛。妙德云佛。庄严顶发佛。树王佛。庄严宝冠佛。智海佛。净宝佛。坚天冠佛。具诸愿佛。大自在佛。妙德王佛。胜妙德佛。栴檀云佛。广净眼佛。殊胜慧佛。修习智佛。高王佛。自在慧佛。离色佛。师子喜佛。无上王佛。妙德顶佛。金刚智山佛。妙德藏佛。宝网严身佛。善慧佛。自在天佛。大地天佛。无著功德佛。众牙佛。慧光佛。妙德天佛。无上坐佛。无上德佛。仙人伏根佛。随顺语佛。自在德幢佛。明净幢佛。分别支佛。毗舍佉佛。放一切众生香光明佛。金刚宝严佛。欢喜眼佛。灭欲尘佛。高大身佛。善天佛。无上天佛。向寂灭佛。觉智佛。离尘垢佛。光焰王佛。安住佛。毗舍佉天佛。金刚山佛。智焰盛妙德佛。安隐佛。优波提舍佛。具净德佛。乐贤德佛。第一义勇佛。百光焰佛。一增上佛。深音声佛。大地王佛。白净佛。山音声佛。殊胜佛。不可坏佛。无上医佛。功德月佛。不违逆佛。功德聚佛。月出佛。功德天佛。光明盛佛。娑罗阴佛。药王佛。胜宝佛。金刚慧佛。八十妙德佛。一切无坏佛。大名称王佛。勇进持佛。无量光佛。大庄严焰佛。法王不虚佛。不退地佛。明净天佛。苦行佛。净天佛。同意佛。解脱音佛。无坏王佛。灭谄伪佛。净薝卜光佛。善胜月佛。执明炬佛。庄严身佛。不可说佛。观众生佛。无量光佛。无畏音佛。最胜天佛。无畏智盛佛。妙德华佛。月光焰佛。不退慧佛。离爱佛。不著慧佛。长养德聚佛。灭恶道佛。无量化师子吼佛。义不退佛。见无碍佛。降众魔佛。不著相佛。离虚妄海佛。清净海佛。不可沮坏须弥山佛。无著智佛。无量坐佛。与魔战佛。随师行佛。无上调佛。常月佛。饶益王佛。不动阴佛。饶益名佛。饶益慧佛。寿持佛。寿名佛。满称佛。无坏盛佛。色明净佛。无相智佛。勇无动佛。难思妙德佛。同月行佛。无量身佛。随顺王佛。增寿天佛。佛子。如是等贤劫一切佛。于此世界成等正觉。我悉为母。亦于十方一切世界教化众生。尔时善财。白言大圣。得此法门其已久如。答言。佛子乃往古世。过不可思议非诸菩萨通明境界不可数劫。有劫名净光明。有世界。名曰妙德须弥山王。其土清净无诸垢秽。众宝合成种种严饰。见者无厌。彼世界中。有千亿四天下。诸四天下中。有一四天下。彼四天下中。有八十亿大王之都。彼王都中。有一王都名曰智幢。有转轮王名曰勇盛。彼王都北。有一道场名月光明。其道场神名慈妙德。时有菩萨名离垢幢。坐于道场临成正觉。时有恶魔名金刚光明。与眷属俱至菩萨所。坏其道行。时勇盛王。具足菩萨神力自在。化作兵众。多彼魔军而摧伏之。时彼菩萨得成正觉。时道场神见此事已。欢喜无量发如是愿。此转轮王乃至成佛。我为其母。善男子。我曾于彼道场。供养十那由他佛。善男子。彼道场神。岂异人乎。我身是也。转轮王者。卢舍那佛是也。善男子。我从尔时发愿已来。卢舍那佛。于一切有。行菩萨行教化众生。乃至最后受生。我常为母。复次善男子。现在过去十方无量无边诸佛。放大光明。来照我身宫殿住处者。彼最后生。我悉为母。善男子。我唯知此大愿智幻法门。诸大菩萨具大悲藏。教化众生心无厌足。得自在法。一一毛孔。现一切佛自在神力。我当云何能知能说彼功德行。尔时摩耶夫人告善财童子言。善男子。于此世界三十三天。有王名正念王。有童女。名天主光。汝诣彼问。云何菩萨学菩萨行修菩萨道。时善财童子敬受其教。头面作礼绕无数匝。恋慕瞻仰却行而退遂往天宫见彼童女。礼足围绕合掌前住。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。天女答言。善男子。我得菩萨解脱。名无碍念清净庄严。善男子。我念过去。有最胜劫。名青莲华。我于彼劫中。供养恒河沙等诸佛如来。彼诸如来。从初出家。我皆瞻奉守护供养。造僧伽蓝营辨什物。又彼诸佛。从为菩萨住母胎时。诞生之时。行七步时。大师子吼时。住童子位在宫中时。向菩提树成正觉时。转正法轮现佛神变教化调伏众生之时。如是一切诸所作事。从初发心乃至法尽。我皆明忆无有遗余。常现在前念持不忘。又忆过去。劫名善地。我于彼供养十恒河沙等诸佛如来。又过去劫名为妙德。我于彼供养一佛世界微尘等诸佛如来。又劫名无所得。我于彼供养八十四亿百千那由他诸佛如来。又劫名善光。我于彼供养阎浮提微尘等诸佛如来。又劫名无量光。我于彼供养二十恒河沙等诸佛如来。又劫名精进德。我于彼供养一恒河沙等诸佛如来。又劫名善悲。我于彼供养八十恒河沙等诸佛如来。又劫名胜游。我于彼供养六十恒河沙等诸佛如来。又劫名妙月。我于彼供养七十恒河沙等诸佛如来。善男子。如是忆念恒河沙劫。我常不舍诸佛如来应正等觉。从彼一切诸如来所。闻此无碍念清净庄严菩萨解脱。受持修行恒不间断随顺趣入。如是先劫所有如来。从初菩萨乃至法尽。一切神变。我以净严解脱之力。皆随忆念明了现前。持而顺行曾无懈废。善男子。我唯知此无碍念清净解脱。如诸菩萨摩诃萨。出生死夜朗然明彻。永离痴冥未尝惛寐。心无诸盖身行轻安。于诸法性清净觉了。成就十力开悟群生。而我云何能知能说彼功德行。善男子。迦毗罗城有童子师。名曰遍友。汝诣彼问。云何菩萨学菩萨行。修菩萨道。时善财童子。以闻法故身心遍悦。不思议善根流派增广。头面敬礼天主光足。绕无数匝恋仰辞去从天宫下渐向彼城。至遍友所礼足围绕。合掌恭敬于一面立。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。遍友答言。善男子。此有童子。名善知众艺。学菩萨字智。汝可问之。当为汝说　　尔时善财。即至其所。头顶礼敬于一面立。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。时彼童子告善财言。善男子。我得菩萨解脱名善知众艺。我恒唱持入此解脱根本之字。唱阿字时。入般若波罗蜜门。名菩萨威德各别境界。唱罗字时。入般若波罗蜜门。名平等一味最上无边。唱波字时。入般若波罗蜜门。名法界无异相。唱者字时。入般若波罗蜜门。名普轮断差别。唱多字时。入般若波罗蜜门。名得无依无上。唱逻字时。入般若波罗蜜门。名离依止无垢。唱荼(徒假反)字时。入般若波罗蜜门。名不退转之行。唱婆字时。入般若波罗蜜门。名金刚场。唱荼字时。入般若波罗蜜门。名曰普轮。唱沙字时。入般若波罗蜜门。名为海藏。唱他字时。入般若波罗蜜门。名普生安住。唱那字时。入般若波罗蜜门。名圆满光。唱那字时。入般若波罗蜜门。名差别积聚。唱史吒字时。入般若波罗蜜门。名普光明息诸烦恼。唱迦字时。入般若波罗蜜门。名差别一味。唱娑字时。入般若波罗蜜门。名霈然法雨。唱摩字时。入般若波罗蜜门。名大流湍激众峰齐峙。唱伽字时。入般若波罗蜜门。名普上安立。唱娑他字时。入般若波罗蜜门。名真如藏遍平等。唱社字时。入般若波罗蜜门。名入世间海清净。唱室者字时。入般若波罗蜜门。名一切诸佛正念庄严。唱拖字时。入般若波罗蜜门。名观察圆满法聚。唱奢字时。入般若波罗蜜门。名一切诸佛教授轮光。唱佉字时。入般若波罗蜜门。名净修因地现前智藏。唱叉字时。入般若波罗蜜门。名息诸业海藏蕴。唱娑多字时。入般若波罗蜜门。名蠲诸惑障开净光明。唱壤字时。入般若波罗蜜门。名作世间了悟因。唱颇字时。入般若波罗蜜门。名智慧轮断生死。唱婆字时。入般若波罗蜜门。名一切宫殿具足庄严。唱车字时。入般若波罗蜜门。名修行戒藏各别圆满。唱娑摩字时。入般若波罗蜜门。名随十方现见诸佛。唱诃娑字时。入般若波罗蜜门。名观察一切无缘众生方便摄受令生海藏。唱诃字时。入般若波罗蜜门。名修行趣入一切功德海。唱伽字时。入般若波罗蜜门。名持一切法云坚固海藏。唱吒字时。入般若波罗蜜门。名十方诸佛随愿现前。唱拏字时。入般若波罗蜜门。名不动字轮聚集诸亿字。唱娑颇字时。入般若波罗蜜门。名化众生究竟处。唱娑迦字时。入般若波罗蜜门。名诸地满足无著无碍解脱光明轮遍照。唱阇字时。入般若波罗蜜门。名宣说一切佛法境界。唱多娑字时。入般若波罗蜜门。名一切虚空法雷遍吼。唱佗(耻加反)字时。入般若波罗蜜门。名晓诸迷识无我明灯。唱陀字时。入般若波罗蜜门。名一切法轮出生之藏。善男子。我唱如是入诸解脱根本字时。此四十二般若波罗蜜门为首。入无量无数般若波罗蜜门。善男子。我唯知此善知众艺菩萨解脱。如诸菩萨摩诃萨能。于一切世出世间善巧之法。以智通达到于彼岸。殊方异艺咸综无遗。文字算数蕴其深解。医药咒术善疗众病。有诸众生。鬼魅所持怨憎咒诅。恶星变怪死尸奔逐。癫痫羸瘦种种诸疾。咸能救之使得痊愈。又善别知金玉珠贝珊瑚琉璃摩尼砗磲鸡萨罗等。一切宝藏出生之处。品类不同价直多少。村营乡邑大小都城。宫殿苑园岩泉薮泽。凡是一切人众所居。菩萨咸能随方摄护。又善观察天文地理。人相吉凶鸟兽音声。云霞气候。年谷丰俭国土安危。如是世间所有技艺。莫不该练尽其源本。又能分别出世之法。正名辩义观察体相。随顺修行智入其中。无疑无碍。无愚闇。无顽钝。无忧恼。无沉没。无不现证。而我云何能知能说彼功德行。善男子。此摩竭提国有一聚落。彼中有城。名婆呾那。有优婆夷号曰贤胜。汝诣彼问。云何菩萨学菩萨行修菩萨道。时善财童子。头面敬礼众艺之足。绕无数匝恋仰辞去向聚落城至贤胜所。礼足围绕合掌恭敬于一面立。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。贤胜答言。善男子。我得菩萨法门。名无依处道场。既自开解复为人说。又得无尽三昧。非彼三昧法有尽无尽。以能出生一切智性眼无尽故。又能出生一切智性耳无尽故。又能出生一切智性鼻无尽故。又能出生一切智性舌无尽故。又能出生一切智性身无尽故。又能出生一切智性意无尽故。又能出生一切智性种种慧明无尽故。又能出生一切智性周遍神通无尽故。又能出生一切智性如海波涛无量功德皆无尽故。又能出生一切智性遍世间光无尽故。善男子。我唯知此无依处道场法门。如诸菩萨摩诃萨一切无著功德行。而我云何尽能知说。善男子。南方有城。名为沃田。彼有长者。名坚固解脱。汝可往问。云何菩萨学菩萨行修菩萨道。尔时善财。礼贤胜足绕无数匝。恋慕瞻仰辞退南行到于彼城诣长者所。礼足围绕合掌恭敬于一面立。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说长者答言。善男子。我得菩萨解脱。名无著清净念。我自得是解脱已来。法愿充满。于十方佛所无复希求。善男子。我唯知此净念解脱。如诸菩萨摩诃萨。获无所畏大师子吼。安住高广福慧之聚。而我云何能知能说彼功德行。善男子。即此城中有一长者。名为妙月。其长者宅常有光明。汝诣彼问。云何菩萨学菩萨行修菩萨道。时善财童子。礼坚固足绕无数匝。辞退而行向妙月所。礼足围绕合掌恭敬于一面立。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。妙月答言。善男子。我得菩萨解脱。名净智光明。善男子。我唯知此智光解脱。如诸菩萨摩诃萨。证得无量解脱法门。而我云何能知能说彼功德行。善男子。于此南方。有城名出生。彼有长者名无胜军。汝诣彼问。云何菩萨学菩萨行修菩萨道。是时善财。礼妙月足。绕无数匝恋仰辞去渐向彼城。至长者所。礼足围绕。合掌恭敬于一面立。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。长者答言。善男子。我得菩萨解脱。名无尽相。我以证此菩萨解脱。见无量佛得无尽藏。善男子。我唯知此无尽相解脱。如诸菩萨摩诃萨。得无限智无碍辩才。而我云何能知能说彼功德行。善男子。于此城南有一聚落。名之为法。彼聚落中有婆罗门。名尸毗最胜。汝诣彼问。云何菩萨学菩萨行修菩萨道。时善财童子。礼无胜军足绕无数匝。恋仰辞去渐次南行诣彼聚落见尸毗最胜。礼足围绕合掌恭敬于一面立。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。婆罗门答言。善男子。我得菩萨法门。名诚愿语。过去现在未来菩萨。以是语故。乃至于阿耨多罗三藐三菩提无有退转。无已退无现退无当退。善男子。我以住于诚愿语故。随意所作莫不成满。善男子。我唯知此诚语法门。如诸菩萨摩诃萨。与诚愿语行止无违。言必以诚未曾虚妄。无量功德因之出生。而我云何能知能说。善男子。于此南方。有城名妙意华门。彼有童子。名曰德生。复有童女名为有德。汝诣彼问。云何菩萨学菩萨行修菩萨道。时善财童子。于法尊重。礼婆罗门足。绕无数匝恋仰而去渐次南行至于彼城。见童子童女。顶礼其足。围绕毕已。于前合掌。而作是言。圣者。我已先发阿耨多罗三藐三菩提心。而未知菩萨云何学菩萨行修菩萨道。唯愿慈哀为我宣说。时童子童女告善财言。善男子。我等证得菩萨解脱。名为幻住。以斯净智。观诸世间皆幻住。因缘生故。一切众生皆幻住。业烦恼所起故。一切法皆幻住。无明有爱等展转缘生故。一切三界皆幻住。颠倒智所生故。一切众生生灭生老死忧悲苦恼皆幻住。虚妄分别所生故。一切国土皆幻住。想倒心倒见倒无明所现故。一切声闻辟支佛皆幻住。智断分别所成故。一切菩萨皆幻住。能自调伏教化众生殊胜智心及诸行愿之所成故。一切菩萨众会变化调伏诸所施为皆幻住。愿及智所摄成故。善男子。幻境自性不可思议。善男子。我等二人但能知此菩萨解脱。如诸菩萨摩诃萨。善入无边诸事幻网。彼功德行我等云何能知能说。时童子童女。说自解脱已。诸善根力不思议故。令善财身柔软光泽。自说本愿　　　　大方广佛华严经卷第五十七　　　　大方广佛华严经卷第五十八　　　　东晋天竺三藏佛驮跋陀罗译　　　　入法界品第三十四之十五　　又作是言。善男子。于此南方有一国土。名曰海涧。彼有园林。名大庄严藏。于彼林中有大楼观。名严净藏。菩萨往昔善根所起。菩萨诸愿自在诸通智力。巧妙方便功德大悲。法门所起。彼园中有菩萨摩诃萨。名曰弥勒。常化父母亲戚眷属及同行者。又复长养其余无量众生善根。令住大乘。亦欲为汝显现菩萨方便法门。欲明菩萨受生自在。欲对现教化一切众生令厌诸有。宣明菩萨大慈悲力。觉悟菩萨无相法门。明诸有趣悉无自相。汝诣彼问。云何菩萨净菩萨道。云何菩萨学菩萨戒。云何菩萨净菩萨心。云何菩萨发诸大愿。云何菩萨积功德具。云何菩萨得菩萨地。云何菩萨满足一切诸波罗蜜。云何菩萨得诸忍法。云何菩萨住功德行。云何菩萨近善知识。何以故。彼菩萨摩诃萨。究竟一切诸菩萨行。分别了知众生心行。以巧便智而教化之。满足一切诸波罗蜜。住菩萨地得诸忍门。证于菩萨离生之法。于诸佛所而得授记。于菩萨法自在游戏。持诸佛持。无量诸佛以一切智甘露正法而灌其顶。善男子。彼菩萨摩诃萨。能示导汝真善知识。坚菩提心长养善根。住正直心现菩萨根。说无碍法平等诸地。赞叹菩萨所出生道。具诸菩萨愿行功德。能广演说普贤所行。善男子。汝不应于一善根中生知足想。一光明法。一行一愿。一授记别。得法忍门。六波罗蜜。菩萨诸地所净佛刹。近善知识。于是事中生知足想。何以故。善男子。菩萨摩诃萨。应一向求无量善根。积集无量菩提具。积集无量菩提因缘。修习无量诸大回向。教化成熟无量众生。了知无量诸众生心诸根欲性众生诸行。除灭无量众生烦恼结业习气。除灭无量众生邪见诸染污心。令发无量诸清净心。拔出无量诸苦恼刺。消竭无量爱欲之海。远离无量愚痴闇冥。坏散无量大憍慢山。解散无量生死系缚。越度无量烦恼有流。煎竭无量受生海源。拯拔无量爱欲淤泥。于三界狱免济苦难。悉令安立八圣道支。普令灭除三毒炽然。断绝无量诸魔钩饵。远离无量诸恶魔业。净修无量菩萨直心。长养菩萨无量方便。出生菩萨无量诸根。净修菩萨无量欲性。深入菩萨无量等法。修行菩萨无量胜行。清净菩萨无量功德。净修菩萨无量威仪。示现菩萨无量随顺世间。发起无量不坏信心。发起无量大精进力。净修无量诸正念力。成满无量诸三昧力。开发无量诸大慧力。坚固无量诸欲性力。积聚无量诸功德力。长养无量诸净智力。发起无量菩萨诸力。成满无量诸如来力。悉分别知无量法门。普入无量诸法方面。净修无量法门。发起无量法明。照无量法无量诸根。了知无量诸烦恼病。积集无量诸妙法药。以善方便疗众结病。修习无量甘露正法。诣诸佛刹。恭敬供养无量如来。遍入菩萨大众源底。护持无量如来正法。不讥无量众生罪咎。除灭无量恶道诸难。令无量众生生天人中。总摄无量诸众生类。净修无量陀罗尼门。成满无量诸大愿行。修习无量大慈愿力。不惜寿命求无量法。修习无量寂灭法力。出生无量净智通明。知无量众生诸趣受生。而为应现无量化身。知无量心诸语言法。悉入菩萨无量诸行。修菩萨法。观察菩萨甚深法门。觉悟菩萨难知境界。到诸菩萨难至之趣。摄持菩萨勇猛功德。证于菩萨离生净妙难证之法。觉悟菩萨诸庄严行。于一切处。显现菩萨自在神力。受持菩萨无坏法云。增广菩萨无量无边净智慧行。究竟无量诸波罗蜜。受于菩萨无量记别。深入菩萨无量忍门。修治菩萨不思议地诸正法门。于无量劫以大弘誓而自庄严。供养诸佛。净不可说诸佛世界。发不可说菩萨愿行。善男子。略说菩萨教化一切众生。于一切劫行菩萨行。于一切趣应现受生。以明净智了一切三世。净一切刹满一切愿。供养一切佛。与一切菩萨同修愿行。亲近一切诸善知识。是故善男子。应一向求诸善知识。若见闻法恭敬供养。于善知识。勿生嫌疑身心懈厌。令一切善知识心大欢悦。何以故。因善知识。究竟一切诸菩萨行。成满一切菩萨功德。一切菩萨大愿。一切菩萨善根。一切菩萨助道法。生一切菩萨法明净一切菩萨法门。净修一切菩萨禁戒。一切菩萨禅定三昧。一切菩萨坚固无上菩提之心。一切菩萨总持辩才。净一切菩萨功德藏。同一切菩萨大愿。解一切菩萨密法。一切菩萨法宝。长养一切菩萨诸根。积集一切菩萨智聚。护一切菩萨功德法藏。清净一切菩萨受生。闻持一切菩萨法云。出生一切菩萨正道。发起一切菩萨道心。成就一切诸佛菩提。一切菩萨诸行。了知十方一切法界。赞一切菩萨直心功德。起一切菩萨大慈悲力。摄一切菩萨无量善根。得一切菩萨道支。得一切菩萨饶益众生心。远离恶道安住大乘。修菩萨行远恶知识。于菩萨法心不退转。超出凡夫声闻缘觉。一切世间心无惑乱无所染著。广修菩萨无量诸行。长养一切诸善功德。除灭烦恼一切诸魔莫能沮坏。因善知识。悉能成辨如是等事。何以故。善知识者。能令除灭诸障碍故。远不善法离恶知识。灭无明闇诸邪见缚。超出生死一切世间。断魔钩饵拔苦恼刺。出无智险难邪惑山涧。越度有流诸恶邪径。示导清净菩提正道。教菩萨法。修习四道。明净慧眼。安立萨婆若。增长菩提心。广大慈悲。修波罗蜜。住菩萨地。得深法忍。净一切善根。积集一切菩萨功德。施与一切菩萨功德。见一切佛心大欢喜。护持净戒解真实义。出正法门离诸邪道。现明法门普照一切。闻持无量诸佛法云。灭一切烦恼。增益一切智。住一切佛法。复次善男子。善知识者则为慈母。生佛家故。善知识者则为慈父。以无量事益众生故。善知识者则为养育守护。不为一切恶故。善知识者则为大师。教化令学菩萨戒故。善知识者则为导师。教化令至彼岸道故。善知识者则为良医。疗治一切烦恼患故。善知识者则为雪山。长养明净智慧药故。善知识者则为勇将。防护一切诸恐怖故。善知识者则为牢船。悉令越度生死海故。善知识者则为船师。令至一切智法宝洲故。是故。善男子。应当如是正念思惟诣善知识。又善男子。诣善知识。发大地心。持一切事无疲倦故。发金刚心。坚固正直不可坏故。发金刚山心。一切苦患不能坏故。发无自心。随彼意故。发弟子心。不违一切教故。发僮仆心。一切苦役不疲厌故。发养育心。不畏烦恼所污染故。发佣作心随所受教不违逆故。发卑下心。远离自大增上慢故。发成熟心。善知时非时故。发宝马心。离[怡-台+龙]悷心。不调故。发大车心。载一切故。发大象心。伏诸根故。发大山心。一切恶风不能动故。发小犬心。离嗔恚故。发栴陀罗心。离憍慢故。发折角心。离威势故。发大风心。无所著故。发大船心。于彼此岸往返不疲故。发桥梁心。度善知识教故。发孝子心。见善知识无厌足故。发王子心。顺君教故。又善男子。应于自身生病苦想。于善知识生医王想。于所说教生良药想。又于自身生远行想。于善知识生导师想。于所说教生正路想。又于自身生趣彼岸想。于善知识生知济想。于所说法生凉池想。又于自身生农夫想。于善知识生龙王想。于所说法生时泽想。于随说行生成熟想。又于自身生贫穷想。于善知识生毗沙门宝天王想。于所说教生珍宝想。又于自身生弟子想。于善知识生大师想。于所说法生修学想。又于自身生怯劣想。于善知识生勇健想。于所说法生器仗想。又于自身生商人想。于善知识生导师想。于所说法生珍宝想。随闻说行生胜宝想。又于自身生子息想。于善知识生慈父想。于所说法生立家想。又于自身生王子想。于善知识生大臣想。于所说法学王教想。善男子。诣善知识。应正思念发如是想。何以故。因净直心见善知识。随顺其教增长善根。如依雪山出众药草。为佛法器如海吞流。生诸胜德如海出宝。净菩提心如炼真金。超出世间如海须弥。不染世间如水莲华。不没诸恶如海死尸。长白净法如月盛满。普照法界如日回耀。长菩萨身如母养子。善男子。略说菩萨摩诃萨若能随顺善知识教。得十不可说百千亿那由他诸功德。明十不可说百千亿那由他净直深心。增长十不可说百千亿那由他菩萨诸根。净十不可说百千亿那由他菩萨诸持。灭十不可说百千亿那由他诸障碍法。超十不可说百千亿那由他诸恶魔业。入十不可说百千亿那由他菩萨法门。满十不可说百千亿那由他诸妙功德。修十不可说百千亿那由他菩萨所行。具十不可说百千亿那由他菩萨大愿。善男子。略说菩萨因善知识究竟一切菩萨行。一切菩萨波罗蜜。一切菩萨地。一切菩萨忍。一切菩萨陀罗尼。一切菩萨三昧门。一切菩萨通明智自在。一切菩萨回向。一切菩萨大愿。善男子。如是等一切法。善知识为本。依善知识起。依善知识生。依善知识取。依善知识发。依善知识长。依善知识住。依善知识得　　尔时善财。闻如是等赞善知识诸菩萨行如来正法。心大欢喜踊跃无量。正念思惟菩萨所行。渐渐游行向海涧国。以过去际修身业力。及清净心。远离恶行。超出世间虚妄惑倒。求佛法实义。长养诸根。满足大愿具精进力。不惜身命饶益众生。修菩萨行积集佛法。见诸如来净一切刹。供养法师护持正法。成就菩萨诸净愿身。善知缘起。修习不可思议善根。作是念已。净心信敬一切菩萨。如世尊想。修习诸根心不颠倒。正念恭敬离世间想满足诸愿。出生无量菩萨化身。赞叹三世一切诸佛菩萨法门。智慧觉悟如来菩萨一切至处自在神力。乃至一毛孔中佛菩萨身。皆悉充满无碍智眼。观十方法界及虚空界三世诸法。尔时善财。如是恭敬供养。具诸愿忍。以无量智观境界地。尔时善财。五体敬礼彼严净藏高大楼观。作如是念。此是诸佛菩萨诸善知识。是诸佛塔。是如来像。诸佛菩萨法宝住处。是声闻缘觉。亦是其塔。此是众圣。亦是父母。亦是福田。此是一切法界境界。作是念已。又复等观犹如虚空。等观如法界无有障碍。等观如实际至一切处。等观如如来。除诸虚妄无所染著。等观如影如梦如电如响。悉从缘起非有非无。深心信解。随诸业因而受果报。知从信心成等正觉。因解佛功德供养诸佛。因恭敬心出佛化身。因修善根起诸佛法。因般若波罗蜜起一切波罗蜜。因坚固愿起诸佛法。因诸回向起一切菩萨行。一切智境界法界解了回向。非常非断。非生非灭。非无因作。舍离有见诸颠倒惑。谓从自在而生诸法。本有实性次第而出。离我我所。深达缘起。入诸法界。见有为法犹如镜像。离有无见。不生不灭。灭邪痴惑。了诸法空悉无自在。超出诸相入无相际。而亦不违种生芽法。悉知一切从因缘生。如因印故而生印像。如镜中像。如电如梦如响如幻。各随因有。一切诸法亦复如是。随业受报。以善方便润泽诸法。尔时善财。礼未起间。知法如是得不思议善根柔软身心。稽首礼毕敬绕十匝。合掌谛观复作是念。此是解空无相愿者之所住处。离虚妄者之所住处。住法界者。了知众生非实有者。知不生者。知一切世间无所著者。方便分别一切众生者。一切无所依者。离一切相者。知一切法无自性者。不虚妄取一切业者。了知一切心意识相者。知一切道非出非不出者。住一切甚深大智度者。方便充满普门法界者。寂灭一切众烦恼者。智慧断除见爱慢者。一切禅定解脱三昧神通游戏者。修一切菩萨三昧境界者。安住一切如来所者。以一劫为一切劫。以一切劫为一劫者。以一切刹为一刹。以一刹。为一切刹。而亦不坏诸刹相者。以一法为一切法。以一切法为一法。而亦不坏诸法相者。以一众生为一切众生。以一切众生为一众生。而解众生无差别者。以一佛为一切佛。以一切佛为一佛。而解诸佛无有二者。以三世为一念。以一念为三世者。于一念中诣一切刹者。普照饶益一切众生者。得一切入者。出过众生为教化故而不舍离者。不依一切刹。而游行庄严一切世界供养佛者。诣一切佛无染著者。依善知识不味法者。住一切魔宫不乐欲者。入一切相而不舍离一切智者。了一切众生身无我无众生无二观者。自身容受一切世界。而不坏法性者。尽未来劫修诸愿行。而不取劫长短相者。不离一毛端处。而现一切世界。普为众生说正法者。可尊重者。解甚深法者。达无二者。了无性者。善对治者。体法空者。住慈悲者。远离一切声闻缘觉地者。超出一切魔境界者。不染一切世间境界者。究竟一切菩萨法门者。随顺一切佛法门者。厌一切生死。而不证声闻离生法者。知一切法无生。而亦不起不生见者。观不净法。不证离欲法不染爱者。修习大慈。不为除灭嗔恚法者。观于缘起。一切法中无愚痴者。住于四禅不随生者。住四无量。不生无色为教化者。修习止观。不证明脱化众生者。住空三昧。灭无见者。住无相三昧。为化众生不舍相者。住无愿三昧。不舍菩萨一切愿者。一切烦恼业中得自在力为教化故。示现随顺烦恼业者。离于生死而现受生为教化者。离一切趣现入诸趣化众生者。修大慈悲不随爱者。修习喜心。见众生苦常忧戚者。修习舍心。而不舍离利他事者。得九次第定。而不厌离欲界生者。离于诸受。而不证实际者。住三脱门。而不证声闻解脱法者。观四真谛。而不证诸果者。观于缘起。离边见者。修八正道。而不永出生死难者。超凡夫地。而不堕于二乘地者。观阴炽然。而不永灭于五阴者。离四魔道。而不永舍诸魔觉者。舍六入障。而现受者。观真如相。而不证于实际法者。现学一切乘。而不舍离摩诃衍者。如此楼观。住一切功德者之所住处。尔时善财。以偈颂曰　安住大慈心　　弥勒摩诃萨　具足妙功德　　饶益诸群生　住于灌顶地　　诸佛之长子　思惟佛境界　　安住此法堂　一切诸佛子　　常履大乘行　游行诸法界　　安住此法堂　施戒忍精进　　禅智方便愿　究竟彼岸者　　安住此法堂　无碍智如空　　普照三世法　了知一切者　　安住此法堂　解了一切法　　真实无生相　如鸟游空者　　安住此法堂　除灭贪恚痴　　一切诸颠倒　常乐寂静者　　安住此法堂　三脱门道观　　阴入界缘起　远离恶道者　　安住此法堂　深入无碍智　　等观众生刹　知法无性者　　安住此法堂　三世法无碍　　犹如空中风　无所染著者　　安住此法堂　见众生受苦　　无有归依处　大悲普济者　　安住此法堂　见盲冥众生　　舍正入险路　为示正道者　　安住此法堂　见诸有为中　　生老病死逼　令免恐怖者　　安住此法堂　见众生结患　　积集智慧药　悲心医王者　　安住此法堂　见无量众生　　漂溺生死海　大悲船度者　　安住此法堂　深入生死海　　摧灭烦恼龙　采佛智宝者　　安住此法堂　愿地慈悲眼　　观海出众生　如金翅鸟者　　安住此法堂　法界空中行　　犹如净日月　慧光普照者　　安住此法堂　为一一众生　　尽未来际劫　荷负诸苦者　　安住此法堂　一一诸刹中　　尽来劫修行　金刚精进者　　安住此法堂　一坐处闻持　　诸佛法无厌　大智慧海者　　安住此法堂　遍游世界海　　及诸大众海　供养佛海者　　安住此法堂　一切劫海中　　修诸愿行海　出生功德者　　安住此法堂　一一毛孔中　　佛刹劫众生　无碍眼见者　　安住此法堂　一念中遍入　　不可说诸劫　知念无碍者　　安住此法堂　一切刹微尘　　众生水渧等　生此等愿者　　安住此法堂　无量劫修行　　总持禅定愿　解脱法门者　　安住此法堂　一切诸佛子　　出生无量德　饶益众生者　　安住此法堂　成就无碍智　　通明巧方便　随应现生者　　安住此法堂　从初发道心　　究竟一切行　化身满法界　　显现自在力　一念成正觉　　入无量智业　莫能测量者　　安住此法堂　无碍净慧力　　游行诸法界　无垢智观者　　安住此法堂　成就无碍足　　一切无所著　了刹无二者　　安住此法堂　观诸寂灭法　　皆悉如虚空　离垢境界者　　安住此法堂　大悲观众生　　诸苦所逼迫　拔济饶益者　　安住此法堂　不离一坐处　　普现众生前　如明净日月　　除灭魔钩饵　佛子住此堂　　哀愍诸群生　出无量化身　　充满诸法界　佛子住此堂　　遍游诸世界　一切如来所　　无量无数劫　无依入此堂　　称量佛境界　无量无数劫　　其心无厌倦　佛子住此堂　　念念入诸定　一一三昧门　　显现佛境界　佛子住此堂　　觉了一切刹　三世一切劫　　众生佛名号　佛子住此堂　　诸劫为一念　远离妄想惑　　随顺于众生　佛子住此堂　　修习诸三昧　一一心念中　　了达三世法　佛子住此堂　　一处跏趺坐　普现一切刹　　一切诸趣中　佛子住此堂　　悉饮佛法海　深入智慧海　　超度功德海　无碍智思量　　三世无数刹　诸劫诸如来　　无数众生类　佛子住此堂　　常于一念中　了知于三世　　诸佛刹成败　善知诸最胜　　所修诸行愿　并众生诸根　　修习佛境界　一一微尘中　　见一切劫刹　诸佛及眷属　　一切众生类　佛子住此堂　　常观一切法　众生刹世劫　　皆悉无自性　观察众生等　　法等如来等　愿等世界等　　三世悉平等　佛子住此堂　　教化诸群生　供养诸如来　　思惟诸法界　无量智慧业　　满足诸大愿　无数劫演说　　不可得穷尽　一切诸佛子　　具足无量德　安住此法堂　　我合掌敬礼　诸佛之长子　　弥勒无碍行　我今合掌礼　　唯愿慈矜愍　　尔时善财。赞叹楼观诸菩萨已。合掌恭敬。供养礼讫。于门下立。欲见弥勒菩萨。尔时遥见弥勒菩萨。与无量天龙夜叉乾闼婆阿修罗迦楼罗紧那罗摩睺罗伽人非人等大众围绕从外而来。威德特尊普照一切。不染世法。超出一切世间众魔境界。灭诸障碍。深入如来菩萨境界。供养诸佛等诸佛法。冠解脱缯净妙天冠。住大智网。于诸佛所得一切智甘露灌顶。生诸佛法得萨婆若。尔时善财。头面敬礼一心合掌。白言大圣。云何菩萨学菩萨行修菩萨道。既修学已。具一切佛法。随所请众生悉令度脱。成就大愿。究竟一切菩萨所行。安慰一切诸天世人。不负本心。不违三宝。不欺天人。不罔众生。不断佛种。持菩萨家如来正法。如是等事。唯愿演说。尔时弥勒。观察大众。指善财言。汝等见是童子问菩萨行具足一切功德者不。此童子者。勇猛精进专求实义。以正直心得不退转。常修胜法心无厌足。如救头然。求善知识。亲近供养闻法受持。此童子者。昔于频陀伽罗城。受文殊师利教。求善知识。展转经由一百一十诸善知识。问菩萨行。心无疲倦。次来我所。如是童子学大乘者。甚为希有。成满大愿。能辨大事。具大庄严。常以大慈救护众生。起大精进波罗蜜。示导大众。乘大法船度生死海。令住大道得大法宝长养大智。如是之人难得闻见。亲近共住同行亦难。何以故。此童子者。发心救护一切众生。除灭众苦恶道诸难邪见险路愚痴之闇。超出生死。坏一切趣轮。度魔境界。于一切世间无所染著。出欲泥。解贪缚。除邪倒。摧慢幢。拔使刺。废诸盖。裂爱网。灭无明。竭有流。离谄幻。净心垢。释疑惑。度无智海。厌生死苦。乘大法船济四使流。于大爱河造智慧桥。愚痴闇中然智慧灯。于生死路示以正道。烦恼病者令服法药。生老死者授甘露法。三毒盛者灭以定水令得清凉。诸忧怖者施以无畏。三有狱者开以智门。邪见缚者断以慧剑。住三界城开解脱门。在危险者示安隐处。惧结贼者施以无畏。坠三恶堑者俯接令出。为阴贼害者置涅槃城。著众生者示八正道。住六入空聚者拯以慧明。失津要者示以正济。近恶知识者令亲善友。乐童蒙者诱以圣法。乐住生死宅者普令超入一切智城。救护一切众生之类。不舍清净求菩提心。积集大乘心无疲倦。饮正法雨而无厌足。勇猛究竟诸功德事。净诸法门修菩萨行心无疲懈。不退方便出生大愿。见善知识心乐无厌奉给所为随顺其教。不以为苦。诸善男子。世间有能发起无上菩提心者。甚为希有。若发心已。如是精进求佛法者。亦甚希有。如是乐欲净菩萨道。具菩萨行。不惜身命。求善知识。不违其教。集菩提分。不贪利养。不舍菩萨正直之心。不著家业不染五欲。不恋父母及诸亲族。但乐专修一切种智。如是之人倍复希有。诸善男子。若有菩萨。如是学者。则能究竟菩萨所行。成满大愿。近佛菩提。净一切刹。教化众生。深入法界。具足一切诸波罗蜜。广菩萨行。毕本意性。出于魔业。值遇一切诸善知识。于一生中。能具普贤菩萨诸行。此童子者。入威仪海诸智慧海。修菩提海菩萨行海。成满一切诸佛愿海。诣诸刹海见诸佛海。入眷属海行供养海。闻正法海饮妙法海。成满一切菩萨力海。显现一切自在力云。一切众生无不见者。灭一切烦恼处。入一切佛处。入诸法门处。入诸三昧处。住诸通明处。游行法界处。如日月出照一切众生处。不依诸相如空中鸟。常乐寂静无坏法门。遍游因陀罗网世界诸佛世界。如风无碍。深入法界。现诸世间。见三世佛。心大欢喜踊跃无量。随诸佛教。为圣法器。得诸法门。具菩萨行。现自在力。善财。汝今得最大利。于无量劫难闻见者。汝悉闻见知彼功德。所谓得见文殊师利。积无量德。远离一切险难恶道。安住正法。过童蒙地。住诸菩萨功德之地。具智慧地。得诸佛地菩萨行海。成满虚空等诸佛智藏。专求无量诸妙功德。心无厌倦。若能如是坚直心者。则能乐求诸善知识。具菩萨行教化众生。具不思议清净之信诸妙功德正法义者。悉得睹见一切佛子。善财。汝今获大善利。次第睹见诸佛真子。随彼自说愿行所得。汝从闻已。皆悉具得如是行者。于无量劫之所难办。以是因缘。诸佛子等次第为说。难闻见者汝悉闻见。从彼闻法现自在力。为一切佛之所护念。菩萨所摄随顺彼教。得大善利。长养一切诸菩萨性。学诸功德。不断佛种。常为诸佛甘露灌顶。不久当与诸佛子等。随前众生。因其修善。皆悉令获胜妙果报。善财。汝应发大欢喜。不久当得大果报故。无量菩萨。于无数劫修菩萨行。汝今一生皆悉具得。皆由直心精进力故。其有欲得如是法者。当如善财之所修学。便得究竟诸菩萨行。满一切愿达一切法。譬如庆云随所覆处能降甘泽。随智慧愿具菩萨行。亦复如是。善财当知。我所显说。皆是普贤菩萨所行。应当了知近善知识。过去诸佛专求菩提修习此行。于无量劫诸有为中受无量苦。犹不值遇过去诸佛。不具是行。善财。汝今皆得成就。闻诸佛法行菩萨行。其有众生。闻是行者。得大善利成满大愿。亲近诸佛。为佛真子。必成佛道清净解脱。除灭诸恶远离众苦。积功德聚清净法身。游行十方。见诸如来菩萨大众。长养善根如水莲华。值遇诸佛闻持正法。安住佛道具诸佛愿。究竟诸佛功德彼岸。尔时弥勒。告善财言。汝可往诣文殊师利问诸法门智慧境界普贤所行。彼当为汝分别演说。尔时善财。闻是语已。悲泣流泪。文殊师利即时申臂。遥授善财华宝璎珞。善财得已欢喜供散弥勒菩萨。弥勒菩萨即以右手摩善财顶。赞言。善哉善哉。佛子。汝亦不久当与我等。尔时善财。踊跃无量。以偈颂曰　无量无数劫　　难得闻见者　我今得奉觐　　无上善知识　文殊我所尊　　究竟功德岸　蒙见善知识　　愿速还亲近　　尔时善财。五体敬礼弥勒菩萨。合掌白言。大圣。我已先发阿耨多罗三藐三菩提心。而未知菩萨云何学菩萨行修菩萨道。大圣今者。已为诸佛授一生记。证于菩萨离生正法。住菩萨住。究竟一切诸波罗蜜。具足一切诸法忍门。成就菩萨一切诸地。自在游戏一切法门。得一切三昧。到于菩萨随所至趣。逮得一切陀罗尼辩才方便光明。具足成就菩萨自在。积集一切助菩提分。游戏巧方便慧。得一切通明。随所修学。悉已究竟菩萨诸行。具一切愿。知诸乘门。持如来持。摄佛菩提。守护一切诸佛法藏。出生智宝。菩萨功德如来密教。常为菩萨大众上首。为烦恼贼所逼迫者。以勇猛力能为摧灭令得安隐。生死旷野迷正路者示以正道。烦恼患者治以良医。诸众生尊为天中天。为无上圣。胜出二乘。生死海者为作导师而度脱之。张大教网[一/旦]生死海。诸调伏者摄而取之。长养善根。安立菩萨于无碍乘。究竟一切诸菩萨事。住诸佛所。唯愿大圣为我演说。云何菩萨学菩萨行修菩萨道。尔时弥勒菩萨摩诃萨。观察善财。指示大众。叹其功德。以偈颂曰　善财童子者　　净直心智慧　专求菩萨行　　而来至我所　善来大悲云　　能雨甘露法　具足三净眼　　菩萨行无厌　善来正直心　　精进无懈惓　诸根悉调伏　　专求菩萨行　善来无坏行　　常求善知识　了达一切法　　教化诸群生　善来清净道　　安住功德藏　勇猛精进力　　逮得最胜地　善来难见者　　诸佛功德子　增长诸善根　　深入无量境　善来平等者　　利衰及毁誉　苦乐世间法　　其心无所染　善来安乐者　　直心离谄曲　除灭于憍慢　　嗔恚放逸法　善来最胜藏　　观察一切众　长养功德藏　　其心无疲倦　善来三世智　　圆满诸法界　了佛功德藏　　其心无疲倦　善来妙莲华　　增长名称云　诸佛子教来　　我示无碍趣　成就智慧网　　了达不思议　广修菩萨行　　教化诸群生　专求佛菩提　　修习离垢行　闻持诸大愿　　至此无疲倦　去来现在佛　　所成诸行业　善财欲修学　　故来至我所　志求真法师　　演说正道法　善教菩萨者　　故来至我所　佛子修智慧　　具足于菩提　亲近善知识　　故来至我所　众生慈父母　　长养诸功德　究竟菩提道　　故来至我所　生老病死者　　无上良医王　众生之释天　　雨甘露法药　众生明净日　　普照诸正道　众生之净月　　功德圆满故　譬如须弥山　　怨亲心不动　犹如大海水　　未曾有增减　犹如海导师　　度脱无量众　一切无所著　　故来至我所　勇健精进力　　拯救诸众生　悉令得安乐　　专求善知识　建立正法幢　　显现佛功德　除灭恶道苦　　开诸善趣门　能诣诸导师　　睹见佛妙身　闻持彼密教　　专求黠慧师　欲具妙智色　　托生种姓家　究竟诸功德　　故来至我所　无比正直心　　亲近善知识　闻其所说教　　皆悉能奉行　因昔无量德　　文殊令发心　随顺其教命　　专求佛菩提　舍天宫家属　　父母诸亲戚　世间一切乐　　谦苦求知识　如是清净行　　于此命终已　得诸胜妙果　　升入佛法堂　善财见众生　　生老病死苦　为发大悲心　　专求佛菩提　见五道轮转　　众苦所逼迫　修智金刚轮　　坏散苦趣轮　众生田荒秽　　贪恚邪见刺　为净修治故　　专求利智犁　众生处痴闇　　盲冥失正路　善财为导师　　慧光示正道　忍辱为密铠　　执持慧利剑　乘于三脱门　　摧灭烦恼贼　善财勇猛力　　普为三界众　除灭诸恐怖　　令置安隐处　善财为海师　　造立大法船　越度尔焰海　　令住净宝洲　善财为一切　　法界中净日　以愿智慧光　　普照众生类　善财为觉月　　妙法悉圆满　慈定清凉光　　灭诸烦恼热　善财智海依　　直心金刚地　菩萨行渐深　　出生妙法宝　菩提心龙王　　升于法界空　兴云雨甘露　　长养白净果　净信心为炷　　慈悲为香油　正念为宝器　　然彼耀世灯　道心迦罗逻　　慈悲为胞段　菩提分肢节　　长养如来藏　增益功德藏　　清净智慧藏　炽盛智慧藏　　成满诸愿藏　如是大庄严　　救护诸群生　一切天人中　　难闻难得见　如是智慧树　　根深不可动　方便为敷茂　　饶益诸群生　欲闻一切法　　除灭诸疑惑　具足妙功德　　专求善知识　摧灭烦恼魔　　消灭邪爱垢　悉令得解脱　　专求智慧者　安住功德道　　究竟灭三涂　开示诸善趣　　令具涅槃道　显现八正路　　除灭诸邪见　坏裂烦恼网　　消竭爱欲海　善财明净日　　普照群萌类　能为调御士　　拯济三有众　觉悟于一切　　永出五欲泥　除灭虚妄想　　为开解脱门　分别诸法界　　严净如来刹　究竟一切法　　善财应欢喜　勇猛修方便　　信心不可坏　积集妙功德　　成满诸大愿　不久见诸佛　　了达一切法　严净诸佛刹　　成就佛菩提　随顺威仪海　　究竟诸行海　度脱于一切　　无量众生海　出生诸善法　　具足妙功德　与诸佛子等　　圆满解脱法　成满诸大愿　　降伏一切魔　具足清净业　　除灭诸烦恼　成就一切智　　了达甚深法　除灭诸群生　　烦恼众苦患　一切众生轮　　回流生死轮　为转净法轮　　除灭众苦轮　守护佛种姓　　净修法种姓　摄取僧种性　　了三世种姓　成满大愿网　　坏散邪见网　[国*瓜]裂诸爱网　　决破众苦网　成就直心性　　具足智慧性　严净世界性　　度脱众生性　善财令一切　　无量诸群生　诸佛及菩萨　　皆悉大欢喜　善财净慧光　　普照诸刹法　一切众生类　　皆见无量佛　照明诸法界　　清净众生界　远离诸恶道　　除灭三有苦　令众离邪道　　显现诸善道　修习八正道　　安立解脱道　普令诸群生　　度脱生死海　除灭诸烦恼　　安住功德海　消竭烦恼海　　令度三有海　诸根悉调伏　　不染于世间　　　　大方广佛华严经卷第五十八　　　　大方广佛华严经卷第五十九　　　　东晋天竺三藏佛驮跋陀罗译　　　　入法界品第三十四之十六　　尔时弥勒菩萨。以如是等。赞叹善财诸妙功德令无量众生。发道心已。告善财言。善哉善哉。童子。乃能发阿耨多罗三藐三菩提心。专求一切佛法。饶益一切世间。救护一切众生。善男子。汝得善利。人身寿命。值遇诸佛。得见文殊师利大善知识。汝为法器。善根润泽。长清白法。净胜欲性。为善知识之所总摄。诸佛护念。何以故。菩提心者。则为一切诸佛种子。能生一切诸佛法故。菩提心者。则为良田。长养众生白净法故。菩提心者。则为大地。能持一切诸世间故。菩提心者。则为净水。洗濯一切烦恼垢故。菩提心者。则为大风。一切世间无障碍故。菩提心者。则为盛火。能烧一切邪见爱故。菩提心者。则为净日。普照一切众生类故。菩提心者。则为明月。诸白净法悉圆满故。菩提心者。则为净灯。普照一切诸法界故。菩提心者。则为净眼。悉能睹见邪正道故。菩提心者。则为大道。皆令得入一切智城故。菩提心者。则为正济。悉令得到出要处。故。菩提心者。则为大乘。容载一切诸菩萨故。菩提心者。则为门户。令入一切菩萨行故。菩提心者。则为宫殿。安住修习三昧法故。菩提心者。则为园观。于中游戏受法乐故。菩提心者。则为胜宅。一切众生所归依故。菩提心者。则为依止。因修一切菩萨行故。菩提心者。则为守护。能满菩萨诸大愿故。菩提心者。则为慈母。增长一切诸菩萨故。菩提心者。则为养育。守护一切诸菩萨故。菩提心者。则为善知识。离一切恶诸恐怖故。菩提心者。则为大王。胜诸声闻缘觉心故。菩提心者。则为最胜。成满一切无比愿故。菩提心者。则为大海。悉能容受诸功德故。菩提心者。则为须弥山王。等观众生心不动故。菩提心者。则为金刚围山。摄持一切诸众生故。菩提心者。则为雪山。长养智慧清凉药故。菩提心者。则为香山。出生一切功德香故。菩提心者。则为虚空。诸妙功德无边际故。菩提心者。则为莲华。不染一切世间法故。菩提心者。则为宝象。悉能调伏一切根故。菩提心者。则为宝马。远离诸恶[怡-台+龙]悷法故。菩提心者。则为调御师。悉能守护摩诃衍故。菩提心者。则为良药。疗治一切烦恼病故。菩提心者。则为沃焦。消尽一切不善法故。菩提心者。则为金刚。坏散一切诸恶法故。菩提心者。则为和香。出生一切功德香故。菩提心者。则为妙华。一切世间所爱乐故。菩提心者。则为白栴檀。除灭五欲诸热病故。菩提心者。则为乐器。微妙音声闻法界故。菩提心者。则为勇健。摧灭烦恼诸怨敌故。菩提心者。则为善镊。拔出一切烦恼刺故。菩提心者。则为尊主。于余一切莫能胜故。菩提心者。则为毗沙门天王。舍离一切诸贫苦故。菩提心者。则为妙德。庄严一切诸功德故。菩提心者。则为庄严具。严饰一切诸菩萨故。菩提心者。则为火灾。焚烧一切有为法故。菩提心者。则为无坏药王树根。长养一切诸佛法故。菩提心者。则为龙珠。除灭无量烦恼毒故。菩提心者。则为水珠。净诸心垢烦恼浊故。菩提心者。则为如意珠。具足一切功德利故。菩提心者。则为天德瓶。满足一切所欲乐故。菩提心者。则为劫初树。出生一切庄严具故。菩提心者。则为恒娑衣。不受一切诸尘垢故。菩提心者。则为正业。本性净故。菩提心者。则为利犁。修治一切众生田故。菩提心者。则为那罗延箭。悉能鉴彻身见铠故。菩提心者。则为厌离。决定了知苦患相故。菩提心者。则为利槊。能刺一切烦恼贼故。菩提心者。则为甘露雨。能灭一切烦恼火故。菩提心者。则为利剑。斩除一切烦恼恶故。菩提心者。则为金椎。坏散一切憍慢山故。菩提心者。则为利刀。斩截七使烦恼铠故。菩提心者。则为勇健幢。倾倒一切诸魔幢故。菩提心者。则为釿斧。斫伐无知诸苦树故。菩提心者。则为器仗。防护一切诸艰难故。菩提心者。则为善手。防护一切诸度身故。菩提心者。则为妙足。安立一切诸功德故。菩提心者。则为眼药。除灭一切无明曀故。菩提心者。则为善拔刺。悉能拔出身见刺故。菩提心者。则为安隐床。除灭一切生死苦床故。菩提心者。则为善友。度脱无量生死难故。菩提心者。则为善利。远离一切衰耗法故。菩提心者。则为天人师。善知菩萨出要道故。菩提心者。则为宝藏。无量功德不可尽故。菩提心者。则为涌泉。清冷智慧无穷尽故。菩提心者。则为净镜。显现一切诸法门故。菩提心者。则为净池。洗濯一切诸垢秽故。菩提心者。则为大河流。引诸度四摄法故。菩提心者。则为龙王。悉能普雨甘露法故。菩提心者。则为命根。任持菩萨大悲法故。菩提心者。则为甘露。能令安住不死法故。菩提心者。则为罗网。网取一切所应化故。菩提心者。则为善罥。摄取一切诸众生故。菩提心者。则为钩饵。钓出生死渊居众生故。菩提心者。则为阿伽陀药。除灭一切诸恶患故。菩提心者。则为波罗提毗叉药。悉能疗治五欲毒故。菩提心者。则为大地。消灭无量邪想水故。菩提心者。则为风轮。坏散一切诸障盖故。菩提心者。则为宝洲。出生道品功德宝故。菩提心者。则为种性长养一切白净法故。菩提心者。则为居宅。纳受一切功德宝故。菩提心者。则为大城。菩萨商人所住处故。菩提心者。则为金药。消烦恼垢令清净故。菩提心者。则为香蜜。具足一切功德味故。菩提心者。则为正道。令入一切智城故。菩提心者。则为宝器。容受一切白净法故。菩提心者。则为时泽。悉能除灭烦恼尘故。菩提心者。则为安住。出生菩萨之所住故。菩提心者。则为寿行。不取声闻诸解脱故。菩提心者。则为琉璃宝。其性净妙不受垢故。菩提心者。则为伊尼罗宝。胜诸声闻缘觉智故。菩提心者。则为法鼓。觉悟烦恼长寝众生故。菩提心者。则为净水。其性清净无垢浊故。菩提心者。则为阎浮檀金。令有为善如聚墨故。菩提心者。则为山王。超出一切诸世间故。菩提心者。则为归依。悉能救护诸众生故。菩提心者。则为实义。远离一切虚妄法故。菩提心者。则为无上宝。悉令欢喜得满足故。菩提心者。则为大会。随彼所须令充悦故。菩提心者。则为尊长。于诸众生无伦匹故。菩提心者。则为宝藏。受持一切诸佛法故。菩提心者。则为因陀罗网。摄诸烦恼阿修罗故。菩提心者。则为毗楼那风。震动教化众生心故。菩提心者。则为因陀罗火。焚烧一切烦恼习故。菩提心者。则为无上塔。一切天人应供养故。佛子。菩提心者。如是无量功德成就。悉与一切诸佛菩萨诸功德等。何以故。因菩提心。出生一切诸菩萨行。三世诸佛成正觉故善男子。譬如有人得自在药。离五恐怖。何等为五。所谓火不能烧。水不能漂。毒不能中。刀不能伤。熏不能害。菩萨摩诃萨。亦复如是。发菩提心。摄萨婆若。离五恐怖。何等为五。所谓不为欲火所烧。诸有流水所不能漂。嗔恚恶毒所不能中。烦恼利刀所不能伤。邪觉观烟熏不能害。善男子。譬如有人得解脱药。终不横死。菩萨摩诃萨。亦复如是。得菩提心妙智慧药。生死过患所不能害。善男子。譬如有人得龙王药。若有毒虫。闻其药气即避远去。菩萨摩诃萨。亦复如是。得菩提心大龙王药。一切烦恼诸恶毒虫。闻其药气皆悉散灭。善男子。譬如有人得不可坏药。一切怨敌不得其便。菩萨摩诃萨。亦复如是。得菩提心不坏法药。一切烦恼诸魔怨敌。所不能坏。善男子。譬如有人得频伽陀药。能出毒刺。菩萨摩诃萨。亦复如是。得菩提心频伽陀药。能出三毒诸邪见刺。善男子。譬如有人得善见药王。灭一切病。菩萨摩诃萨。亦复如是。得菩提心善见药王。灭一切众生诸烦恼病。善男子。譬如删陀那大药王树。其有众生在彼树荫。身诸恶疮皆得除愈。菩萨摩诃萨。亦复如是。得菩提心删陀药树。其有众生依荫此树。一切烦恼不善业疮皆得除愈。善男子。譬如药王树。名无坏根。以其力故。长养一切阎浮提树。菩提心树。亦复如是。以其力故。长养一切学无学菩萨善根。善男子。譬如药草名阿蓝婆。若用涂体身得柔泽。意离诸恶。菩萨摩诃萨。亦复如是。得菩提心阿蓝婆药。长身口意诸善行业。善男子。譬如有人得念力药。有所闻法终不忘失。菩萨摩诃萨。亦复如是。得菩提心念力药者。闻持一切佛法不忘。善男子。譬如有药。名曰莲华。其有服者住寿一劫。菩萨摩诃萨。亦复如是。服菩提心莲华药者。阿僧祇劫而得自在。善男子。譬如有人执翳身药。一切众生所不能见。菩萨摩诃萨。亦复如是。得菩提心翳身药者。一切诸魔所不能见。善男子。譬如大海有摩尼宝。名积众宝。若不至他方。设火灾起。乃至消减海水一渧。无有是处。菩提之心积众宝珠。亦复如是。处于菩萨直心海中。乃至以一善根回向萨婆若。有忘失者无有是处。而萨婆若无所染著。不离善根。善男子。譬如摩尼名净光明。有人以此璎珞身者。蔽余宝光悉如聚墨。菩萨摩诃萨。亦复如是。以菩提心摩尼宝珠。璎珞其身。映蔽声闻缘觉心宝。善男子。譬如水珠置浊水中。水即澄清。菩提心珠。亦复如是。除灭一切烦恼垢浊。善男子。譬如有人得住水宝珠。璎珞其身。入深水中而不没溺。菩萨摩诃萨。亦复如是。得菩提心住水宝珠。入生死海。而不沉没。善男子。譬如有人得大龙宝珠。往到龙所龙不为害。菩萨摩诃萨。亦复如是。得菩提心大龙宝珠。入欲界中。烦恼恶龙所不能害。善男子。譬如帝释有摩尼宝。璎珞其身。于天中尊。菩萨摩诃萨。亦复如是。著菩提心宝璎珞者。悉于一切三界中尊。善男子。譬如有人得随意珠。除灭一切贫穷困苦。菩萨摩诃萨。亦复如是。得菩提心随意宝珠。除灭一切邪命贫苦。善男子。譬如火珠因日光发能出猛焰。得菩提心明净火珠。亦复如是。因大慧光所感发故。出智慧火。善男子。譬如月珠因月光发出清凉水。得菩提心净月宝珠。亦复如是。因彼回向善根月光所感发已。出生善根诸大愿水。善男子。譬如龙王著如意宝冠远离恐怖。菩萨摩诃萨。亦复如是。著菩提心大悲如意宝冠。远离一切恶道诸难。善男子。譬如庄严一切众生藏摩尼宝。悉能成满一切所愿。无所损减。得菩提心妙庄严藏摩尼宝者。成满菩萨及余众生所欲愿乐。无所损减。善男子。譬如转轮王有摩尼宝。普照宫殿灭一切闇。菩萨摩诃萨。亦复如是。得菩提心摩尼宝者。悉能普照五趣宫殿。灭一切闇。善男子。譬如有人为绀色宝光明所触。即同其色。菩萨摩诃萨。亦复如是。得菩提心绀色宝光。观察诸法。善根回向。同萨婆若色。善男子。如琉璃宝。于百千岁处不净中不为所染。菩提之心净琉璃宝。亦复如是。于百千劫。住欲界中。不为五欲之所染污。其性净故。善男子。如离垢光净摩尼宝出一切宝。菩提之心离垢光宝。亦复如是。出生凡夫声闻缘觉菩萨诸佛功德珍宝。善男子。譬如大摩尼宝。悉能除灭一切诸闇。菩提心宝亦复如是。除灭一切无知闇冥善男子。譬如大海有无价宝。商人船车载之入城。余摩尼宝无与等者。菩提之心无价宝珠。亦复如是。处生死海。菩萨摩诃萨。以大愿船。载入解脱城。声闻缘觉诸功德宝所不能及。善男子。譬如离垢大摩尼宝。处阎浮提。能照四万由旬。日月宫殿皆悉显现。菩提之心离垢宝珠。亦复如是。住于生死照法界空。佛境宫宅悉令显现。善男子。譬如摩尼风王能持日月所照境界。所有香华一切品类。菩提之心摩尼风王。亦复如是。悉能摄持一切种智所照境界。一切天人声闻缘觉诸佛菩萨。及诸有漏无漏善根。善男子。譬如海中有摩尼宝。名曰海藏。显现海中诸庄严事。菩提之心海藏宝珠。亦复如是。显现一切智境诸庄严事。善男子。譬如阎浮檀金。除如意宝胜一切宝。菩提之心阎浮檀金。亦复如是。除一切智胜诸功德。善男子。譬如有人善能咒龙。于诸龙中而得自在。菩萨摩诃萨。亦复如是。得菩提心善咒术法。于一切烦恼龙。而得自在。善男子。譬如勇士被执铠仗。一切怨敌所不能坏。菩萨摩诃萨。亦复如是。被菩提心大庄严具。一切烦恼诸魔怨敌。所不能坏。善男子。譬如忧陀伽娑罗栴檀。若烧一铢。香气普熏小千世界。三千大千世界珍宝。所不能及。菩提心香亦复如是。以妙功德普熏法界。一切声闻缘觉功德。所不能及。善男子。譬如白栴檀以涂其身。除诸恼热得清凉乐。菩提心香亦复如是。除灭觉观贪恚痴热。令智慧身悉得凉乐。善男子。譬如须弥山。众生品类近彼山者。悉同其色。菩提心山亦复如是。若有近者。皆得同彼萨婆若色。善男子。譬如波利质多树华香。阎浮提中诸婆师华。薝卜华等。所不能及。菩提心香亦复如是。妙功德香。声闻缘觉无漏戒定。智慧解脱解脱知见。所不能及。善男子。譬如波利质多树华。未开敷时其香普熏阎浮提内一切华香所不能及。菩提心华亦复如是。一切天人有漏无漏功德华香。所不能及。善男子。譬如波利质多树华。一日熏衣。薝卜华婆师华。虽千岁熏所不能及。菩提心华亦复如是。一日所熏功德香。彻十方佛所。一切声闻缘觉。以无漏心熏诸功德。于百千劫所不能及。善男子。譬如那利罗树。根茎枝叶及其华果。悉益众生。菩提心树亦复如是。依因菩萨大慈悲生。从初发心。乃至究竟一切佛法。常能饶益一切众生。善男子。譬如一两阿罗娑药。变千两铜以为真金。于彼药分无所损减。菩提心药亦复如是。摄回向智。除灭一切烦恼业障。净一切法。同萨婆若色。烦恼恶业不能损减。譬如小火。随所焚烧其焰转盛。菩提心火亦复如是。随所缘法慧火猛盛。譬如一灯。然百千灯无所损减。菩提心灯亦复如是。悉然三世诸佛慧灯。无所损减。譬如明灯入大闇室。悉能照除一切闇冥。菩提心灯亦复如是。入心闇室。于无量劫积集痴闇。悉能除灭。具足菩萨明净智慧。譬如灯炷随其精粗光明亦尔。若益膏油光明转增。菩提心炷亦复如是。随其本愿出智慧光。普照法界增大悲油。教化众生净佛世界。行诸佛事无有穷尽。譬如他化自在天王。冠阎浮檀金自然天冠。欲界诸天所不能坏。菩萨摩诃萨。亦复如是。冠菩提心大愿天冠。声闻缘觉所不能坏。譬如大师子吼。小师子闻皆悉勇健。一切禽兽远避窜伏。佛师子吼。诸菩萨等若闻赞叹菩提心声长养法身。妄见众生潜伏退散。譬如有人用师子筋以为琴弦。音声既奏余弦断绝。一切如来波罗蜜身。出菩提心功德音声。若乐五欲二乘法者。闻悉断灭。譬如牛马羊乳合在一器。以师子乳投彼器中。余乳消尽直过无碍。如来师子菩提心乳。著无量劫所积诸业烦恼乳中。皆悉消尽。不住声闻缘觉法中。譬如迦毗伽鸟在[谷-禾+卵]中时。有大势力。余鸟弗及。菩萨摩诃萨。亦复如是。于生死[谷-禾+卵]。发菩提心功德势力。声闻缘觉所不能及。譬如金翅鸟初始生时。其目明净有大势力。大小诸鸟所不能及。菩萨摩诃萨。亦复如是。生如来家发菩提心。慧眼明净有大势力。声闻缘觉于百千劫。修习智慧所不能及。譬如健士以那罗延金刚利箭射坚密铠。直过无碍。菩萨摩诃萨。亦复如是。以菩提心智慧利箭。射诸邪见烦恼密铠。彻过无碍。譬如摩诃那伽大力勇士。奋威怒时。阎浮提人无能坏者。菩萨摩诃萨。亦复如是。发大慈悲修菩提心。一切世间诸魔眷属及烦恼业。所不能坏。譬如有人学大技术。虽未究竟。诸余巧能所不能及。菩萨摩诃萨。亦复如是。学菩提心愿。虽未究竟。声闻缘觉诸余众生所不能及。譬如有人学善射术。先自安立。菩萨摩诃萨。亦复如是。学一切智地。先自安立菩提之心。必得一切佛法。譬如幻师。先读幻术。然后示现一切幻事。菩萨摩诃萨。亦复如是。发菩提心。然后显现一切诸佛菩萨正法。譬如幻术。非色现色。菩提心相亦复如是。显现法界功德庄严。譬如有人著阎浮檀金庄严之具。映蔽一切悉如聚墨。菩萨摩诃萨。亦复如是。以菩提心庄严之具。蔽诸众生声闻缘觉所有功德。譬如阿夜揵多铁。此铁少分。悉能毁坏一切余铁诸钩锁缚。菩提之心亦复如是。断诸邪见烦恼爱缚。譬如疾风随去无碍。菩提心风亦复如是。随所行处除诸烦恼。悉无障碍。不住声闻缘觉解脱。譬如有人善入大海而不没溺。摩伽罗鱼所不能害。菩萨摩诃萨。亦复如是。以菩提心入生死海。不为生死之所染污。亦不证实际。声闻缘觉摩伽罗鱼所不能害。譬如有人服食甘露。一切众患所不能害。菩萨摩诃萨。亦复如是。服菩提心甘露法药。不堕声闻缘觉之地。修习大悲满足愿行。譬如有人用翳身药以涂其目。自在游行无能见者。菩萨摩诃萨。亦复如是。得菩提心满足大愿。自在游行入魔境界。一切众魔所不能见。譬如有人依恃大王不畏余人。菩萨摩诃萨。亦复如是。依菩提心大力法王。除灭障盖不畏恶道。譬如有人居深水内不畏火焚。菩萨摩诃萨。亦复如是。居菩提心善根水内。声闻缘觉解脱之火。所不能烧。譬如有人依恃猛将不畏怨敌。菩萨摩诃萨。亦复如是。依菩提心不畏诸恶。譬如释天执持金刚。降伏一切诸。阿修罗。菩萨摩诃萨。亦复如是。执菩提心。摧灭诸魔及余外道。譬如有人服阿罗娑药。不瘦不老延寿无穷。菩萨摩诃萨。亦复如是。服菩提心阿罗娑药。于无量劫在生死中。修菩萨行无所染著。譬如阿罗娑药初用净水。菩提心药亦复如是。一切菩萨所修行中。最为先首。譬如有人诸根法中命根为首。菩萨摩诃萨。亦复如是。诸佛正法菩提之心。最为其首。譬如有人命根断故。不能利益父母亲族。菩萨摩诃萨。亦复如是。离菩提心。不能饶益一切众生。譬如大海无能坏者。菩提心海亦复如是。声闻缘觉不能沮坏。譬如日光。诸星宿光所不能蔽。菩提心日亦复如是。圆满大愿智慧日光。声闻缘觉无漏慧光所不能蔽。譬如太子初生。已为大臣之所尊重。菩萨摩诃萨。亦复如是。发菩提心。已为一切声闻缘觉所共尊重。修大悲故。譬如王子年虽幼少。一切大臣皆悉敬礼。菩萨摩诃萨。亦复如是。发菩提心。声闻缘觉皆悉敬礼。譬如王子虽未自在。已具成就国王仪相。菩萨摩诃萨。亦复如是。虽为烦恼业障所覆。以具成就菩提心相。譬如目翳。见真净宝谓为不净。菩提心宝亦复如是。无智不信起不净想。譬如咒药。若有众生见闻共住。一切众病皆悉除愈。菩提心药亦复如是。长养善根摄智慧药。满足大愿菩萨慧身。若有众生见闻共住。修正念者。皆悉除灭烦恼诸病。譬如恒娑相衣不受尘垢。菩提心衣亦复如是。不受一切生死尘垢。譬如有人常持甘露。专念不散。而能分别一切诸法。菩萨摩诃萨。亦复如是。持菩提心甘露正法。正念不散。而能教化一切众生。令具大愿成智慧身。譬如犁无有扼则不堪用。菩提之心亦复如是。离正直心。于如来法无有实义。譬如转轮王有妙天冠。名曰象藏。洗彼冠时。四种兵众游行虚空。菩提心冠亦复如是。净诸菩萨一切善根远离三有。如来智慧。无为境界虚空中行。譬如金刚从金性生。非余宝生。菩提心宝亦复如是。大悲救护众生性生。非余善生。譬如有树不从根生。而能长养枝叶华果。菩提心树亦复如是。无所依止。而能长养一切种智。通明大愿普覆世间。譬如金刚非一切器尽能发明。亦非诸器尽能容持。菩提心宝。亦复如是。小心悭结无智者器。不能发明。谄曲邪见众生器中。不能容持。譬如金刚能坏众宝。菩提之心亦复如是。决定了知一切诸法。譬如金刚能坏众山。菩提之心亦复如是。坏散一切诸邪见山。譬如金刚虽破不全。一切众宝犹不能及。菩提之心亦复如是。虽小懈怠。声闻缘觉诸功德宝所不能及。譬如破金刚犹能除灭诸贫困苦。菩提之心亦复如是。虽复小失威仪趣法。犹能除灭诸贫穷苦。譬如小金刚悉能破坏一切诸物。菩提之心亦复如是。缘小境界。能破一切无知痴惑。譬如金刚非常人所得。菩提之心亦复如是。非小心众生之所能得。譬如金刚无智术者所不能识。菩提之心亦复如是。无智众生所不能识譬如金刚无能消灭。菩提之心亦复如是。一切诸法不能消尽。譬如金刚器仗。一切众生。乃至摩诃那伽不能执持。除那罗延力。菩提之心亦复如是。声闻缘觉不能受持。除诸菩萨摩诃萨。譬如金刚器仗无不鉴彻。非余器仗之所能为。菩提之心亦复如是。观察三世教化众生。阿僧祇劫受无量苦。声闻缘觉所不能及。譬如金刚余不能持。除金刚地。菩提之心亦复如是出生菩萨行愿功德。声闻缘觉所不能持。除萨婆若正直心者。譬如金刚器中盛水。不可消尽。菩提之心亦复如是。安住胜妙回向善根。入生死趣。诸不善法不能消尽。譬如金刚能持大地不令坠没。菩提之心亦复如是。持诸菩萨一切愿行。不令坠落没于三界。譬如金刚于百千劫处于水中。而不烂坏亦无变异。菩提之心亦复如是。于无量劫处生死中。诸烦恼业不能断灭亦无损减。譬如金刚一切大火不能烧热。菩提之心亦复如是。一切生死贪恚痴火不能烧热。譬如金刚道场之座。能持菩萨降伏诸魔成等正觉。余不能持。菩提之心亦复如是。能持一切菩萨愿行诸波罗蜜。诸忍诸地回向受记。修菩提道供养诸佛闻法受行。一切诸心所不能持。善男子。菩提之心。成就如是无量功德。若有众生。发菩提心。则具如是无量功德。是故善男子。汝得善利。发阿耨多罗三藐三菩提心。修菩萨行。具足如是无量功德。善男子。汝先所问。云何菩萨学菩萨行修菩萨道者。汝今入是明净庄严藏大楼观者。则能了知。学菩萨行修菩萨道。具足成就无量功德　　尔时善财童子。敬绕弥勒菩萨。合掌白言。唯愿大圣。开楼观门令我得入。尔时弥勒菩萨。即弹右指。门自然开。善财即入。入已还闭。尔时善财。观察楼观。广大无量犹如虚空。众宝为地。有阿僧祇窗牖。却敌栏楯七宝合成。阿僧祇幡幢盖庄严。阿僧祇宝璎珞垂带。阿僧祇大师子幢半月宝像诸宝缯彩。又阿僧祇天冠宝衣。而以庄严。阿僧祇宝网。罗覆其上。阿僧祇金铃。自然演出微妙音声。又雨无量宝华鬘云。诸妙香云。雨阿僧祇细末金屑。放阿僧祇胜妙光明。普照一切。有阿僧祇异类众鸟。出和雅音。雨阿僧祇优钵罗钵昙摩分陀利华。出阿僧祇摩尼宝光。普照一切。于楼观内。具有百千诸妙楼观。不相障碍。庄校严饰亦如上说。尔时善财。睹见楼观不可思议众妙庄严。心大欢喜踊跃无量。其心柔软离诸妄想。除灭一切愚痴闇障。正念思惟专求妙趣。以无碍身恭敬作礼。礼已。弥勒菩萨威神力故。诸楼观中自见其身。又见无量自在神力不思议事。或见弥勒随本种姓。寿命知识。长养善根。诸劫世界。一切佛所及诸眷属。因诸大愿。初发阿耨多罗三藐三菩提心。或见初得慈心三昧因以为名。或见弥勒行菩萨行。满足一切诸波罗蜜诸忍诸地。净佛世界见诸如来。闻法受持守护正法。为大法师得无生忍。知某方处某如来所劫数多少而得受记。或见弥勒为转轮王。十善化世。或为四天王。饶益一切众生。或为帝释。诃责五欲。或为夜摩天王。赞不放逸。或为兜率天王。赞叹一生菩萨功德。或为化乐天王。赞自在法。或为魔王。说无常法。或为他化自在天王。赞叹菩萨庄严化身。或为梵王。赞叹四无量心。或为阿修罗王。调伏眷属入大智海。了达诸法悉如幻化。或为阎罗王。放大光明普照地狱灭一切苦。或以肴膳饮食施诸饿鬼。或为畜生受种种身。而为说法除其痴闇。或为四天王眷属说法。乃至为诸梵天王眷属说法。或为诸龙眷属说法。乃至为人非人等眷属说法。或为声闻缘觉及诸菩萨大众说法。或为发心菩萨乃至十地菩萨说法。或见赞叹初发心菩萨乃至十地菩萨功德。或见满足一切波罗蜜。入于平等诸法忍门。广三昧门乐深法门。修禅三昧出生通明。充满一切行菩萨行。随顺世间成就大愿。或见与同行菩萨俱饶益众生。或见与一生菩萨诸佛现前授记者俱。或见弥勒于百千劫。经行诵念书写经卷无有懈息。或观法门思惟实义。或入诸禅四无量心。解脱三昧一切入等。或见出生菩萨通明。或见正受变化三昧。一一毛孔出化身云。所谓天身云。诸龙夜叉乃至摩睺罗伽身云。四天王身云。乃至梵王身云。转轮圣王王子大臣长者居士声闻缘觉如来身云。复见一一毛孔中。出一切众生等化身云。或出菩萨法门。所谓赞叹菩提心功德门。檀波罗蜜门。乃至愿波罗蜜门。四摄诸禅无量三昧。通明总持诸谛诸辩。止观解脱缘起。念处正勤神足根力觉道。声闻缘觉二乘所行。菩萨大乘诸地诸忍。菩萨愿行。现如是等一切法门。或于楼观见诸如来大众围绕。又知诸佛家族不同种姓不同。其身寿量劫刹。教授无量法门。正法住世。分别了知皆悉不同。尔时善财。诸楼观中见一楼观。高广严饰胜妙于前。包容三千大千世界。百亿阎浮提。百亿兜率天。菩萨命终降神。受胎出生。游行七步。观察十方大师子吼。帝释梵王恭敬奉侍。现童子身处宫殿中。出游园观。以萨婆若心出家苦行。现受乳糜。往诣道场降伏众魔。观菩提树转正法轮。升天宫殿。方土劫数眷属寿量。行菩萨行满足大愿。演说正法教化众生。现分舍利皆悉不同　　　　大方广佛华严经卷第五十九　　　　大方广佛华严经卷第六十　　　　东晋天竺三藏佛驮跋陀罗译　　　　入法界品第三十四之十七　　尔时善财。自见己身在诸佛所。见如是等诸奇特事。又闻楼观诸金铃中。出不思议微妙音声。所谓初发菩提心声。菩萨所行诸度愿声。恭敬供养不可思议诸佛音声。净佛刹声。佛法云声。诸庄严具。亦出如是微妙音声。又闻某菩萨在某世界。于某劫中某知识化。回向善根出生大愿。于某佛所。大众之中。发菩提心声。又闻菩萨修习诸行劫数多小。于某刹中成正觉声。如是名号寿量长短。满足大愿化众生声。于诸菩萨声闻缘觉大众之中。现般涅槃法住世声。又闻菩萨于某世界。悉能广行檀波罗蜜。净持禁戒。修习忍辱。发行精进。入诸禅定。习应智慧。为求法故。舍诸珍宝国城妻子头目手足。守护正法。为大法师施清净法。设大法会建大法幢。击法鼓吹法螺雨法雨。兴立塔庙种种庄严。安乐众生护佛法藏。又闻某佛在某世界。于某劫中成等正觉。眷属多小寿命长短。满足大愿教化众生。闻如是等不可思议微妙音声。身心柔软欢喜无量。即得无量陀罗尼门辩才门忍门精进门大愿门通明门智慧门解脱门波罗蜜门三昧门　　尔时善财。于宝镜中见诸如来及其眷属。诸大菩萨声闻缘觉。净世界。不净世界。杂世界。或世界有佛。或世界无佛。或上中下世界。或有世界如因陀罗网。或有[番*飞]覆仰伏世界。又复睹见平正世界。悉分别知五道别异。又见无量阿僧祇诸大菩萨经行禅定观察诸法。发大悲心普覆众生。造种种论辩众义趣。或书经卷。或问或答。或见出生三种回向及诸大愿。悉皆睹见如是等事。又见诸宝柱中。普放无量青黄赤白净玻璃色。因尼罗宝阎浮檀金诸光明网。又见珠璎珞中。出八功德香水。琉璃宝中。出无量光明。又见优钵罗钵昙摩分陀利中。生诸妙华大如车轮。华中悉见男女大小。释梵四王诸龙夜叉乃至人非人等及诸象马。声闻菩萨一切众生种种形类。皆悉恭敬合掌礼佛。又宝树中。悉见种种妙色之身。所谓如来身。菩萨身。天龙八部等身。释梵天身。转轮王身。四部众身。各各执持众供养具。尊重赞叹恭敬礼拜。又见半月像中。放阿僧祇日月光明。又见弥勒于过去世修菩萨行。布施头目髓脑手足肢节。一切身分国城妻子种种诸物。随其所须尽给施之。又见弥勒赞叹诸佛恭敬供养。或为医王疗治众病。失正路者示以正道。或为大船师导至宝洲。或为马王荷负众生令离鬼难。或为论师造诸经论。或为转轮王十善化世。或见孝顺父母近善知识不违其教。或见声闻缘觉菩萨如来形色教化众生。或为法师赞叹佛法。禅思诵念兴诸福业。造立塔庙诸妙形像。以香华鬘恭敬供养。或教众生三归五戒八斋十善。出家学道闻法受持。正念思惟住菩提心。又见弥勒于无量劫行六波罗蜜化众生事。又见弥勒无量劫中诸善知识。尔时弥勒菩萨。告善财言。善来童子。汝见楼观诸大菩萨不可思议自在力不。唯然已见。譬如有人梦中睹见山林河池大海须弥诸天宫殿四天下中一切像类。见如是已欢喜无量。尔时善财亦复如是。以大菩萨威神力故。远离虚妄。见三界法皆悉如梦。菩萨智慧无碍法门。入诸菩萨庄严法门。究竟菩萨不可思议诸妙方便。显现菩萨神力自在。譬如有人当命终时见中阴相。所谓行恶业者。见于地狱畜生饿鬼。受诸楚毒。或见阎罗王持诸兵仗囚执将去。或见刀山或见剑树。或见利叶割截众生。或见镬汤鬻治众生。或闻种种悲苦音声。若修善者。当命终时。悉见一切诸天宫殿。或见天女种种庄严游戏快乐。见如是等诸妙胜事。而不自觉死此生彼。但见不可思议行业境界。善财童子亦复如是。于楼观内。见诸菩萨不可思议胜业境界。譬如有人为非人所持。见种种形类。若有问难悉能应答。善财童子亦复如是。以大菩萨威神力故。悉能分别正念思惟一切诸法。譬如有人入于龙宫。七日半月一岁百岁谓为须臾。善财童子亦复如是。入弥勒菩萨神力宫殿。于百千劫谓如须臾。譬如梵宫名庄严藏。于中悉见三千世界异类形像。善财童子亦复如是。于楼观中。悉见一切未曾有事。譬如比丘得一切入定。行立坐卧随彼境界悉现在前。善财童子亦复如是。于楼观中。随彼境界悉分别知。譬如人见乾闼婆城。无所障碍。善财童子亦复如是。于楼观中。见一切法无所障碍。譬如有人升天宫殿。见人住处无所障碍。譬如大海于中悉见三千世界一切品类。譬如幻师悉能显现一切形色。善财童子亦复如是。于楼观中。弥勒菩萨威神力故。悉见一切未曾有事。无所障碍。尔时弥勒菩萨摄威神力。即时弹指告善财言。善男子。汝从定起。从定起已。而告之曰。汝睹见此菩萨神力自在大愿功德依果。菩萨庄严修习奇特。诸深妙行出生死道。一切法门无量庄严。诸佛大愿不可思议。菩萨三昧如是等事。汝悉见不。善财答言。唯然已见。蒙善知识威神力故。尔时善财。白言大圣。此何法门。答言。入三世智正念思惟庄严藏法门。善男子。一生菩萨。得如是等不可说不可说法门。大圣。此诸奇特妙庄严法从何所来。答言。菩萨神力之所出生。而亦不在神力之中。不来不去无积聚处。譬如龙雨不从身心。但以发意欲雨则雨。然彼境界不可思议。善男子。此诸奇特妙庄严法亦复如是。无所从来。但以菩萨神力出生。善男子。譬如幻师现种种事。无来去处。但以幻力现种种事。此诸奇特妙庄严法亦复如是。无来无去。无住无著。不生不灭。但学菩萨智愿力故。现如是事。尔时善财。白言大圣。从何所来。答言。佛子。菩萨无来趣。无行住趣。无所著趣。不生不死趣。不往不至趣。不离不起趣。不舍不著趣。无业无报趣。无起无依趣不常不断趣。善男子。菩萨但为教化救护众生。从大慈悲来。灭众生苦故。从菩萨净戒道来。随其所乐自在生故。从菩萨大愿道来。本发意故。从菩萨神通道来。灭众生苦住佛所故。从菩萨无增损趣来。不失身心诸善业故。从菩萨慧方便来。随顺一切众生类故。从菩萨化身趣来。如电镜像故。善男子。汝所问我何所来者。我从生处摩离国来。彼有聚落。名曰楼观。有长者子。名瞿波罗。我为说法令立菩提。我本生处诸群生等。随所应化而为说法。亦为父母及诸亲属。随应说法安立大乘。而来至此。善财白言。大圣。何等为菩萨生处。答言。善男子。菩萨有十种生处。何等为十。所谓菩提心是菩萨生处。生菩萨家故。正直心是菩萨生处。生善知识家故。安住诸地是菩萨生处。生诸波罗蜜家故。出生大愿是菩萨生处。生菩萨行家故。大悲是菩萨生处。生四摄家故。真实观法是菩萨生处。生般若波罗蜜家故。摩诃衍是菩萨生处。生方便波罗蜜家故。教化众生是菩萨生处。生菩提家故。智慧方便是菩萨生处。生无生法忍家故。随顺诸法是菩萨生处。生三世诸佛家故。善男子。菩萨摩诃萨。以般若波罗蜜为母。大方便为父。檀波罗蜜为乳。尸波罗蜜为乳母。羼提波罗蜜为庄严具。毗梨耶波罗蜜为养育者。禅波罗蜜为洁净。善知识为师菩提分为朋友。一切善根为亲族。一切菩萨为兄弟。菩提心为家。如说修行为家地。菩萨所住为家处。菩萨忍法为豪尊。出生大愿为巨富。具菩萨行为顺家法。赞摩诃衍为绍家法。甘露灌顶一生菩萨为王太子。能净修治三世佛家。佛子。如是菩萨超凡夫地证离生法。生如来家住佛种姓不断三宝。守护一切菩萨种姓。净所生处离诸恶道。悉为一切天人释梵沙门婆罗门。恭敬供养以生佛家。满足一切大愿藏故。佛子。菩萨摩诃萨。生如是家。知一切法悉如电光。一切趣中受生无厌。了趣如化。虽现处中而无所著。达一切法悉无有我。心无忧悔。以大慈悲教化众生。而不疲倦。了达生死皆悉如梦。于一切劫行菩萨行。而不懈废。了知五阴皆悉如幻。不畏生死知诸法界。心无所著。了一切法如热时焰。于一切行不生倒惑。游戏幻法超魔境界。得净法身离烦恼业。于诸趣中而得自在。无颠倒惑。善男子。我净法身充满一切法界。现一切众生等色。一切众生等音声。一切众生等名号。一切众生等威仪。现一切众生等随顺世间。现一切众生等受生。现一切众生等童子身。一切众生等想。出生一切菩萨大愿。为变化身与众生等充满法界。若诸同行失道心者。还令发起菩提心故。我于此阎浮提南界摩离国内。拘提聚落婆罗门家种姓中生。为欲灭彼憍慢心故。化度父母及亲族故。于中受生。善男子。我于南方。随诸众生所应示现而化度之。于此命终生兜率天。为欲化度彼诸天故。显现胜妙智慧功德。消欲渴爱。令知诸行皆悉无常。天趣寿命盛必有衰。入摩诃衍一生菩萨。皆悉云集。为欲教化诸同行故。欲开释迦牟尼世尊所化莲华。现彼受生。善男子。我于彼中寿终下生成正觉时。汝及文殊师利俱得见我。善男子。汝今往诣文殊师利问。云何菩萨学菩萨行修菩萨道。具足成就普贤所行。彼当为汝分别演说。何以故。文殊师利。满足无量亿那由他菩萨愿行。常为无量亿那由他诸佛之母。又为无量亿那由他诸菩萨师。勇猛精进教化众生。名称普闻十方世界。常于一切诸佛众中为大法师。悉为诸佛之所赞叹。安住甚深智慧法门。分别了知一切法界。于无量劫修诸法门。究竟普贤菩萨所行。善男子。文殊师利是汝善知识。能令汝得生如来家。长养善根积功德聚。能示语汝诸善知识满足大愿。显现一切菩萨不可思议功德。是故善男子。汝应一心尊重恭敬往诣其所。何以故。汝先所见诸善知识。修菩萨行满足大愿得诸法门。皆由文殊师利威神力故。时善财童子。头面敬礼弥勒菩萨。绕无数匝辞退而行　　尔时善财童子。如是经游百一十城。到普门城边。思惟而住。观察十方一心专求文殊师利。何当会遇面奉慈颜。作是念时。文殊师利遥伸右手。过百一十由旬。至普门城。摩善财顶。而作是言。善哉善哉。善男子。若离信根忧悔心没。功行不具退失精勤。于少功德便以为足。于一善根。心生住著。不善发起菩萨行愿不为善知识之所摄护。不为如来之所忆念。是等皆悉不能了知。如是法性如是理趣。如是所行如是所住。若周遍知若种种知。若尽原底若渐趣入。若解说若分别。若证知若获得。皆悉不能。是时文殊师利。为善财童子示教诲已。慰谕令其欢喜踊跃。令得成就阿僧祇法门。得无量大智光明。无量菩萨陀罗尼。无量大愿无量三昧。无量神通无量智慧。皆已成就。复令得入普贤所行道场之内。既置善财自所住已。文殊师利还摄不现。于是善财得见三千大千世界微尘等诸善知识。不违其教。增长萨婆若大慈悲藏。以净慧眼普观众生。安住菩萨寂静法门。分别了知诸法境界。入佛甚深大功德海。具解脱道长养精进。为萨婆若修正直心。入于三世甚深法海。随顺诸佛清净法轮。现入诸趣。于一切劫修菩萨行。满足大愿。明净慧光照一切智境。净菩萨根。以净慧光除愚痴翳。照一切法。了达法界一切佛刹及诸众生坏障碍山。住无碍法。具足成就诸地法藏。修习普贤菩萨所行。善财童子。得闻普贤菩萨名号行愿功德诸地。地具地法。地得地次第。地修地住。地境界地持。地共地正道。一心欲见普贤菩萨　　尔时善财正念起如来金刚藏道场一切宝莲华藏师子座心。虚空界等心。一切无著心。净一切刹无障碍心。于一切法境界无障碍心。充满一切十方心。得萨婆若境界无量心。庄严道场心。深入分别法海心。教化成熟一切众生广大心。于一切劫行菩萨行。究竟如来十力心。尔时善财起是心时。自善根力。佛威神力。普贤菩萨诸善根力。即见十种瑞相。何等为十。所谓见一切净刹庄严菩提。见一切刹无诸恶道。见一切刹净如莲华。见一切刹一切众生身心柔软。见一切刹无量庄严。见一切刹一切众生三十二相庄严其身。见一切刹庄严云覆。见一切刹一切众生成就慈心。见一切刹庄严道场。见一切刹一切众生皆悉修习念佛三昧。是为十。又见十种光相。见一切世界微尘。一一微尘中。放一切如来光明网云。与一切世界微尘等。一一微尘中。放一切佛种种色光。与一切世界微尘等。普照法界。一一微尘中。放一切宝云光明。与一切世界微尘等。普照法界。一一微尘中。放如来光焰轮云。普照法界。一一微尘中。出一切香云。普熏法界。赞叹普贤菩萨诸行一切大愿诸功德海。一一微尘中。放一切日月光云。放普贤菩萨光明。普照法界。一一微尘中。出一切众生等身云。相好庄严。放佛光明普照法界。一一微尘中。出一切菩萨身云。究竟一切行。充满法界。一一微尘中。出一切宝形像云。充满十方一切世界。一一微尘中。出一切如来身云。与一切世界微尘等。普雨一切甘露正法。充满法界。是为十。尔时善财。见十种瑞相已。即作是念。我今必见普贤菩萨。增长善根。究竟菩萨妙行。见一切佛。若见普贤菩萨。得一切智想。一心恭敬。欲见普贤菩萨。尔时善财。即见普贤菩萨在金刚藏道场。于如来前处莲华藏师子之座大众围绕。心如虚空无所染著。除灭障碍净一切刹。以无碍法充满十方。住一切智。入诸法界教化众生。于一切劫行菩萨行。恭敬供养一切诸佛心无退转。于众生中最胜最上。一切世间无能坏者。一切菩萨不能察其智慧境界。具不思议诸妙功德。普观三世等诸如来。尔时善财。见普贤菩萨。一一毛孔放一切世界微尘等光明。普照一切虚空法界等世界。除灭一切众生苦患。悉能长养菩萨善根。一一毛孔出种种香云。普熏十方一切如来及诸眷属。一一毛孔出一切世界微尘等华云。一一毛孔。出一切世界微尘等诸香树云。出众妙香庄严法界。一一毛孔。出一切世界微尘等妙宝衣云。庄严虚空。一一毛孔。出一切世界微尘等种种宝树。充满虚空以为庄严。雨种种宝供佛大众。一一毛孔。出一切世界微尘等色界天身。充满一切法界一切众生界。赞叹菩提。一一毛孔。出一切梵王身云劝请如来转妙法轮。一一毛孔。出一切欲天身云。皆悉护持诸佛法轮。一一毛孔念念中。出一切世界微尘等三世诸佛。充满虚空。无依众生为作归依。一一毛孔念念中。出一切世界微尘等清净佛刹。诸佛菩萨充满其中。教化成熟无量众生。一一毛孔念念中出一切世界微尘等净不净佛刹。充满虚空。令染污者皆悉清净。一一毛孔念念中。出一切世界微尘等不净净刹。调伏不净众生。一一毛孔念念中。出一切世界微尘等一切众生身云随顺世间教化众生。一一毛孔念念中。出一切世界微尘等菩萨身云。赞叹诸佛。长养一切众生善根。一一毛孔念念中。出一切世界微尘等初发心菩萨身云。于一切刹示现初发菩提之心。一一毛孔念念中。出一切世界微尘等菩萨身云。于一一刹。赞一切佛功德愿海普贤菩萨所行妙行。一一毛孔念念中。出一切世界微尘等普贤所行。雨甘露法。令一切众生修萨婆若。一一毛孔念念中。出一切世界微尘等佛。初成正觉出兴于世。尔时善财。见如是等不可思议自在神力。见已欢喜踊跃无量。重观普贤一一身分。一一肢节。一一毛孔中。悉见三千大千世界。风轮水轮火轮地轮。大海宝山须弥山王金刚围山。一切舍宅诸妙宫殿众生等类。一切地狱饿鬼畜生阎罗王处。诸天梵王乃至人非人等。欲界色界及无色界。一切劫数。诸佛菩萨教化众生。如是等事皆悉显现。十方一切世界。亦复如是。如此娑婆世界卢舍那如来应供等正觉所现自在力。东方莲华妙德世界贤首佛所显现。神力亦复如是。如贤首佛所。如是东方一切世界一切佛所显现。神力亦复如是。如东方。南西北方四维上下。一切世界一切佛所显现。神力亦复如是。于一切世界一切微尘。一一微尘中。现自在力亦复如是。尔时善财。见普贤菩萨不可思议自在神力。即得十不可坏智慧法门。何等为十。所谓于念念中能以一身遍一切刹。于念念中诣一切佛所。于念念中恭敬供养一切诸佛。于念念中一切佛所闻持正法。得一切佛法轮智波罗蜜门。得不思议佛自在智波罗蜜门。得无尽辩智慧法门。得般若波罗蜜观诸法门。得一切法界海大方便波罗蜜门。得知一切众生欲性智慧波罗蜜门。得普贤所行智慧波罗蜜门。尔时普贤菩萨。即伸右手。摩善财顶。摩已善财复得一切世界微尘等诸三昧门。一一三昧门。各有一切世界微尘等三昧。以为眷属。一一三昧中。见一切世界微尘等诸如来海。长养一切世界微尘等诸功德。具生萨婆若。满大愿海。安住正道。究竟一切诸菩萨行。发萨婆若勇猛精进。为一切佛光明所照。如此娑婆世界卢舍那佛所。普贤菩萨摩善财顶。令得具足一切世界微尘等三昧门诸妙功德。普贤菩萨。在于十方一切世界诸如来所摩善财顶。所得功德亦复如是。尔时普贤菩萨。告善财言。善男子。汝今见我自在神力奇特事不。答言。唯然已见。此不思议莫能测者。唯除如来。善男子。我于过去不可说不可说世界海微尘等劫。修菩萨行专求菩提。一一劫中。见不可说不可说世界海微尘等佛。修菩提心。一一劫中。于一切世界。设不可说不可说广大施会。给施一切。或施妻子城邑聚落头目髓脑肢节血肉一切身分。不惜寿命。一向专求一切种智。于一一劫。恭敬供养不可说不可说世界海微尘等佛。于彼佛所。出家学道受持正法。未曾生于贪恚痴心。我我所心。乐著生死虚妄之心。轻慢他心。诸障碍心。修不可坏佛菩提心。未曾忘失。善男子。我所修行菩萨诸行。净佛世界。教化众生。长养大悲。供养诸佛及善知识。护持正法。悉舍一切内外诸物。修习世间出世间智。令一切众生背生死苦赞叹一切诸佛功德。如是等事。于不可说不可说劫中演说。劫犹可尽此诸功德不可穷尽。善男子。我得如是功德具力。诸善根力。乐胜法力。修功德力。观察诸法寂灭性力。净慧眼力。佛威神力。诸大愿力。大慈悲力。净通明力。善知识力。得是力故。逮得本性清净法身。三世不坏。又得无上清净色身。超出一切世间。随应化者莫不睹见。游一切刹无处不至。现自在力见者无厌。善男子。汝且观我清净法身。无量劫海行菩萨行之所成就。无量劫中难闻难见。种少善根声闻菩萨犹尚不得闻我名字。况见我身。善男子。若有众生。闻我名者。于阿耨多罗三藐三菩提不复退转。若见若触。若迎送若随行。若见光明若见震动诸佛世界。乃至梦中见闻我者。亦复如是。若思惟念我。若一日一夜。若七日七夜。若半月若一月。若一岁若百岁。若一劫若百劫。乃至不可说不可说世界微尘等劫。若一生念我。若百生。乃至不可说不可说世界微尘等生念我。亦复如是。以如是等世界微尘等诸妙方便。令一切众生发阿耨多罗三藐三菩提心住不退转。善男子。若有众生。闻我修习净佛刹者。必得往生清净世界。若有众生见闻我身。必得生我清净身中。善男子。汝复观我清净法身。尔时善财。于普贤菩萨相好肢节诸毛孔中。见不可说不可说世界海。诸佛充满。一一如来。以不可说不可说大菩萨众。以为眷属。见彼一一如来刹海。所依不同。形色各异。金刚围山。大云弥覆。佛兴世间。所转法轮。如是等事皆悉不同。又见普贤菩萨。于十方刹出一切世界微尘等如来化身。教化众生。令发阿耨多罗三藐三菩提心。尔时善财童子。经由亲近一佛世界微尘等诸善知识。所得功德。于见普贤菩萨所得功德。百分不及一。百千万分乃至算数譬谕所不能及。何以故。善财童子。于念念中入不可说不可说佛世界海。得不可说不可说微尘等诸功德藏。知诸佛海次第兴世。菩萨众海眷属围绕。了众生根。现自在力而化度之。或一世界于一劫中修菩萨行。乃至不可说不可说世界微尘等劫修菩萨行。不此世界没。不彼世界生。而能教化无量无边世界众生。令发阿耨多罗三藐三菩提心。尔时善财童子。能自究竟普贤所行诸大愿海。不久当与一切佛等。一身充满一切世界刹等。身等。行等。正觉等。自在力等。转法轮等。诸辩才等。妙音声等。方便等。无畏力等。佛所住等。大慈悲等。不思议法门自在力等。尔时普贤菩萨。欲重明此义。以偈颂曰　汝等离烦恼　　清净心谛听　说佛一切行　　真实波罗蜜　超出诸世间　　无上调御士　远离烦恼垢　　清净如虚空　圆满智慧日　　除灭烦恼闇　普照一切法　　安乐诸群生　如来无量劫　　时乃出兴世　譬如优昙华　　难见难值遇　普为诸群萌　　苦行无量劫　随顺诸世间　　其心无染著　时诸菩萨众　　既闻普贤教　敬心听如来　　自在真实义　普贤真佛子　　究竟一切行　常为佛所叹　　言必不虚妄　普贤功德华　　不染三界法　劝发大众听　　无尽智慧海　诸佛微妙智　　清净如虚空　明了一切行　　其心无所著　一念悉了达　　三世一切法　善知众生根　　随其所应化　众生心烦恼　　诸业善不善　所乐皆悉知　　而为说正法　或见如来坐　　充满十方界　众生罪所障　　虽近而不见　或见初发心　　远离诸放逸　无量无数劫　　修习菩萨行　或闻诸最胜　　妙音演说法　罪垢众生等　　不闻佛名号　或见大菩萨　　充满三千界　究竟普贤行　　如来为说法　或见卢舍那　　无量无数劫　严净此世界　　得成最正觉　或见贤首佛　　普贤大菩萨　斯等悉充满　　莲华妙德刹　或见阿弥陀　　观世音菩萨　灌顶授记者　　充满诸法界　或见阿閦佛　　香象大菩萨　斯等悉充满　　妙乐严净刹　或见月慧佛　　金幢大菩萨　斯等悉充满　　明净镜妙刹　或见日藏佛　　智灌大菩萨　斯等悉充满　　清净光明刹　或见十方界　　诸佛放光明　为众转法轮　　除灭愚痴暗　或见一毛孔　　不可说佛刹　诸佛庄严身　　佛子众围绕　为转正法轮　　度脱诸群生　或于一毛孔　　普见诸佛子　无数亿劫中　　修习菩萨行　或于一一尘　　悉见无量刹　或净或垢秽　　诸行业所起　或见卢舍那　　于彼转法轮　显现自在力　　方便入涅槃　观察众生类　　一切业烦恼　显现自在力　　化之令解脱　如是诸法王　　十方世界中　显现自在力　　我今说少分　或见释迦文　　初成等正觉　饶益诸群生　　一切莫能测　或见为菩萨　　供养一切佛　或住童子地　　显现自在力　或见行施戒　　忍辱勤精进　深入诸禅定　　住慧方便地　或见究竟住　　一切种智地　三昧陀罗尼　　出生诸通明　或见无量劫　　修习菩萨行　逮得不退转　　甘露灌顶记　或见为梵身　　帝释四天王　刹利婆罗门　　示现此等身　或见从兜率　　命终降神生　或见住宫殿　　舍欲而出家　或见坐道场　　降魔成正觉　转净妙法轮　　涅槃后起塔　或见无量寿　　最胜天人尊　为授灌顶记　　成无上导师　或见十力尊　　教化已周讫　般涅槃已来　　无量无数劫　或见论师月　　现处梵王宫　亦现大自在　　魔王宫殿中　或见兜率宫　　诸天众围绕　为彼说正法　　悉令大欢喜　或见处夜摩　　帝释四天王　诸龙夜叉王　　八部宫殿中　锭光如来所　　供养得授记　如是等方便　　教化诸群生　光明身寿命　　净慧及眷属　教化威仪声　　皆悉不可数　见佛同众生　　或身如须弥　或现跏趺坐　　充满于世界　或见光一寻　　或百千由旬　或现照法界　　或照一切刹　或现寿百岁　　百千万亿岁　无量那由他　　不可思议劫　无碍清净慧　　一念知三世　悉从因缘起　　而实无自性　一刹成正觉　　普现诸世界　能现一世界　　而作无量刹　示现无量刹　　而为一世界　安住无上道　　具足无畏力　无碍智慧转　　十二行法轮　知苦习尽道　　十二支缘起　四辩无碍智　　演说一切法　无我无我所　　亦无有自性　无生亦无灭　　无来亦无去　皆悉如虚空　　而不坏诸业　如来为众生　　方便分别说　转此法轮时　　震动一切刹　大海金刚山　　无有恐怖者　如来一音说　　各随所应解　灭诸烦恼垢　　令住萨婆若　如来一音说　　或闻施戒忍　精进禅智慧　　慈悲及喜舍　四念四正勤　　如意诸根力　觉道止观念　　神通诸法门　如来一音说　　八部人非人　梵释四天王　　随类音声解　若多贪恚痴　　憍慢悭嫉结　八万四千垢　　各闻对治法　未修净业者　　闻说十善道　已修施戒者　　闻说般涅槃　染著于生死　　懈怠诸群生　闻说解脱门　　除灭生死苦　少欲知足者　　乐处于闲静　如是等众生　　闻说二乘音　或修广大心　　具诸功德藏　亲近诸佛者　　闻说大乘声　或有一世界　　闻说一乘音　或二三四五　　乃至无量乘　智慧行有异　　解脱无差别　犹如虚空性　　无有若干相　如来微妙音　　其性亦如是　随所应化者　　所闻各不同　佛以过去行　　得一微妙音　无心于彼此　　而能应一切　佛口放妙光　　八万四千数　普照诸世界　　除灭众烦恼　具足智功德　　三种顺众生　离世如虚空　　常现于世间　虽复随世现　　生老病死苦　或复现住寿　　其性如虚空　如来分别知　　一切众生类　诸根及性欲　　令住萨婆若　诸佛尊导师　　示入于大众　随其所应化　　善现威仪法　为诸声闻现　　出家威仪法　常乐修寂灭　　无余涅槃证　婆罗门众中　　示现羸老身　萦发而苦行　　语论无穷尽　服气或断食　　五热以炙身　如是现苦行　　降伏诸异学　或持异道戒　　善算多方术　星历地动相　　种种众生相　深入诸禅定　　三昧及解脱　种种现嬉戏　　令得萨婆若　示现乐衣服　　种种庄严身　勇健善兵法　　降伏刹利故　现知治正法　　时节诸义利　软语摄众生　　降伏大臣故　或诣四天王　　八部鬼神所　方便为说法　　皆令大欢喜　或现为帝释　　安住善法堂　诸天众围绕　　为彼演说法　夜摩或兜率　　化乐化自在　梵王至净居　　为彼演说法　如是现无数　　种种威仪法　无量方便力　　度脱诸群生　譬如工幻师　　能现种种事　佛为化众生　　示现种种身　如月游虚空　　睹者谓增损　影现诸河池　　映蔽荧火光　如来净智月　　示现有增损　处于直心水　　映蔽二乘光　譬如深大海　　珍宝不可尽　于中悉显现　　众生形类像　甚深因缘海　　功德宝无尽　清净法身中　　无像而不现　譬如明净月　　照除世间闇　如来净智日　　悉除三世闇　如龙兴庆云　　普雨于一切　身心不降雨　　除热得清凉　如来亦如是　　兴起大悲云　普雨甘露法　　灭除三毒火　此法亦不从　　如来身心出　如来净法身　　三界无伦匹　超出诸世间　　非有亦非无　其实无所依　　不去而遍至　譬如梦所见　　亦如空中画　非色非无色　　非相非无相　非有亦非无　　其性如虚空　如海摩尼宝　　能出种种宝　众生诸光明　　而光无所有　导师亦如是　　虽有而非有　不于一处中　　积集功德宝　大仙现虚空　　如自性实际　涅槃离欲灭　　皆悉是一性　众生心微尘　　海水渧可数　虚空亦可量　　佛德说无尽　闻此法欢喜　　信心无疑者　速成无上道　　与诸如来等　　　　大方广佛华严经卷第六十　　华严经梵本凡十万偈。昔道人支法领。从于阗国得此三万六千偈。以晋义熙十四年岁次鹑火三月十日。于扬州司空谢石所立道场寺。请天竺禅师佛度跋陀罗。手执梵文译梵为晋沙门释法业亲从笔受。时吴郡内史孟顗右卫将军褚叔度为檀越。至元熙二年六月十日出讫          
