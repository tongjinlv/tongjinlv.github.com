　　　　大方广佛华严经卷第三十一　　　　东晋天竺三藏佛驮跋陀罗译　　　　佛不思议法品第二十八之二　　佛子。一切诸佛。有十种佛事无量无边不可思议。一切天人不能称量。三世一切声闻缘觉所不能说。除佛神力。何等为十。一切诸佛。于无量无边虚空法界等一切世界兜率天上。修菩萨行而作佛事。无量妙色。无量功德。无量光明。无量音声。无量清净音声。无量三昧。无量智慧境界。摄取天人魔梵沙门婆罗门阿修罗等一切世间。大慈境界无碍。大悲安乐摄取众生。或令生天。或令长养诸功德力。或令诸根清净。或调伏其心摄取众生。或以清净诸乘摄取众生。或以满足大乘摄取众生。或离生死摄取众生。是为一切诸佛第一佛事。一切诸佛。从兜率天降神母胎。修菩萨行。观诸有生如幻如化如电如梦如虚空如焰。离一切诤。修真实智。离欲清净。具足大庄严藏。于最后生而作佛事。安处妙宝庄严楼阁而作佛事。或以神力而作佛事。或以正念而作佛事。或以示现大自在藏而作佛事。或以圆满慧日而作佛事。或以具足如来广大境界而作佛事。或以化满无量无边世界诸佛而作佛事。或入无量无边诸大三昧正受而作佛事。或复从彼诸三昧起而作佛事。或从初发心而作佛事。乃至无余涅槃而作佛事。此第二地究竟示现一切世间。或初生时。一切世间而作佛事。或童子时。一切世间而作佛事。或菩萨时。一切世间而作佛事。或出家时。或成佛时。或转法轮时。一切世间而作佛事。种种方便。于一切无余世界而作佛事。一切方网而作佛事。一切佛刹而作佛事。一切业报而作佛事。或于一切无余众生而作佛事。或于一切生死中变化正念法门而作佛事。佛子。是为一切诸佛第二佛事。一切诸佛。为菩萨时。于王宫中。成就一切清净胜业。善能分别知一切生。随顺众生现处王宫。欲令一切善根具足。而不著一切色。离一切声。观一切有皆悉寂灭。甚深智慧。入一切境界。持一切戒。清净满足。大悲观察内诸眷属。大慈观察众生空寂。大喜观察世无可乐。大舍观察心得自在。随意能转。究竟一切智。诸妙功德。出生法身。与法界等。清净满足而无染著。令一切眷属皆悉清净。广能为彼如应说法令厌世间。能说一切世间音声。随彼所行示现果报。出生无量种种方便。随其所应调伏教化。善根未熟悉令成熟。已成熟者令得解脱。示现无量不退佛事。广说种种法门。令无量众生心得清净。兴大悲重云。普雨无量甘露法雨。大慈平等。三转示现教化众生。虽处王宫。而普示现一切佛事。于一切世界示现佛事。出生无碍诸佛神通。具足三种巧方便业。身口二业究竟清净。意业甚深究竟无碍。得巧方便饶益众生。佛子。是为一切诸佛第三佛事。佛子。一切诸佛世间珍玩种种宝物。悉能眩惑动转人心。菩萨悉弃。舍家出家。示现世间。欲令众生不著世间。解知磨灭皆悉非常。舍离贪爱行清净法。饶益众生得出家利。示现世间舍离俗服。修无诤法满足本愿。无量功德皆悉圆满。智慧具足除世愚痴。示现众生无上福田。若有众生。于佛福田种善根者。赞叹其人。悉已具足一切功德。甚深智慧。了真实义。悉令众生得清净乐。永离诸恶。清净法门。广为众生说正法门。超出生死。为欲建立一切智幢故。舍家出家。佛子。是为一切诸佛第四佛事。一切诸佛。修无量行。一向专求萨婆若。坐于道场菩提树下。成等正觉。达一切法。坏散众魔。不可破坏法身之藏。悉能充满一切法界。离一切相究竟无尽。具足成就无量法门。于一切智境界自在。随顺其义。积集成满一切种智功德庄严一切宝座。遍一切刹。诸大菩萨悉处其座。成就菩萨无上众行。具足菩萨殊胜大愿。一切菩萨常所敬念。为诸菩萨转深法轮。无量佛境界。摄取诸菩萨。修习庄严诸菩萨行。令菩萨众皆悉清净一切世间诸佛境界。令一切众生修习善根。不可破坏一切善根。出真实地。安住无量菩萨行地。具足一切胜妙功德。悉分别知一切世界。一切众生。一切佛刹。一切诸法。一切菩萨。一切成熟。一切三世。一切教化。一切佛自在觉。一切众生性。而作佛事。佛子。是为一切诸佛第五佛事。一切诸佛。转妙法轮。不退转故。无量法轮。一切世间知故一切觉法轮。无畏大师子吼故。知一切法藏法轮。开示显现明净法门。灭痴闇故。无著法轮。智慧等虚空故。无碍法轮。观一切法非有无故。一切世间灯法轮净一切众生法眼故。示现一切智法轮。充满三世一切世间故。一切诸佛同一法轮。一切佛法不相违故。如是等无量阿僧祇法轮。随所应转。施作佛事不可思议。佛子。是为一切诸佛第六佛事。一切诸佛。若入聚落城邑大王都城。能为众生施作佛事。或入人王都城。或入天王龙王夜叉乾闼婆阿修罗迦楼罗紧那罗摩睺罗伽罗刹毗舍遮王。入如是等一切诸王都城时。能为众生而作佛事。所谓入城门时。一切大地六种震动。光明普照。盲者得视。聋者得听。狂者得止。裸者得衣。苦者得乐。一切乐器不鼓自鸣。诸庄严具。自然演出微妙音声。如是等物亦自然出微妙音声。一切诸佛色身清净见者无厌。普为众生而作佛事。一切诸佛相好庄严。普为众生而作佛事。一切诸佛视瞻安详。未曾卒疾观察诸方。不失威仪。于一切境界诸根寂定。摄心不乱直趣涅槃。普为众生而作佛事。一切诸佛行四威仪。普为众生而作佛事。一切诸佛。或以说法。或以默然。普为众生而作佛事。一切诸佛。或以神足说法教诫。普为众生而作佛事。一切诸佛。为一切世界海中种种众生海。修大善根念佛三昧。行菩萨行。观察诸佛无有厌足。或说佛兴难可值遇。见如来已。出生无量一切善法。修习功德。行诸佛行。佛出世间。令众生净赞叹诸佛无量功德。长养未来诸佛种姓。修一切善根。令诸佛欢喜。解知如来无量妙色。随所应化普能现前。令不可思议众生。于诸佛刹得见如来。一切诸佛。以如是等无量善根。普为众生而作佛事。彼诸众生。或有见佛欢喜。或有礼拜。或有合掌。或有赞叹。或有请佛。或有受施。或见佛微笑。或有念佛。或见佛悦乐。普为众生而作佛事。一切诸佛。能以无量种种色身。示现众生而作佛事。一切诸佛以妙音声。普为众生而作佛事。一切诸佛。以如是等无量无数不思议事。普为众生而作佛事。于一切世界中。一切众生悉教化之。令不退转。大悲充满不舍本愿。具足成就一切智力。随所应化悉令调伏。佛子。是为一切诸佛第七佛事。一切诸佛。或住阿练若处。或寂静处。或离欲处而作佛事。或住佛住而作佛事。或住大三昧而作佛事。或住独处而作佛事。或不现身而作佛事。或住深智而作佛事。或住不可称量诸佛境界而作佛事。或随所应而作佛事。或以天身境界。而作佛事。或以天龙迦楼罗紧那罗摩睺罗伽罗刹人非人等一切境界而作佛事。或以声闻缘觉菩萨境界。而作佛事。或以说法而作佛事。或以默然而作佛事。或说世间有一佛而作佛事。或说世间有一切诸佛而作佛事。或说一切菩萨无量愿无量行为一而作佛事。或说一行一愿为无量而作佛事。或说世间境界为如来境界。或说如来境界为世间境界。或说非境界为如来境界而作佛事。或住一日或住一夜。或住半月一月一岁。乃至住无量无数阿僧祇劫而作佛事。佛子。是为一切诸佛第八佛事。一切诸佛。即是无尽功德之藏。能令众生发深信心。具足清净。随其所应悉能化度。诸根具足。调伏众生悉令欢喜。化一切众生以真实道。觉悟一切诸菩萨众。未发菩提心者皆令发心。已发心者令具智慧。悟不由他。或现涅槃而作佛事。或现世间无常而作佛事。或赞叹法身清净而作佛事。或说所作已办而作佛事。或说坏一切有而作佛事。或说三有根本永尽而作佛事。或教众生厌离世间随顺佛心。或为众生说寿命短促。或为众生说一切世间无可乐者。或为众生说值未来一切诸佛。或为众生说诸如来转妙法轮。或发众生佛境界心。或说随时清净念佛得见如来。灭除众苦皆令清净。专求佛道。于一切世界摄取众生。令入如来甚深境界。以如来身为一切身。摄取众生。放逸众生。悉令具足三种净戒。佛子。是为一切诸佛第九佛事。一切诸佛般涅槃时。一切众生悲泣雨泪忧恼愁毒。呜呼痛哉。如来应供等正觉。常以大悲等念众生。为大导师。哀愍饶益一切众生。救护世间。天人所归。难可值遇。无上福田于今永灭。诸佛即以此等众生忧苦悲恼感慕诸佛。而作佛事。随应化彼一切天人龙神夜叉乾闼婆阿修罗迦楼罗紧那罗摩睺罗伽等故。碎末全身示现舍利。欲令众生欢喜供养。净正直心。调伏教化。清净众生。欲令众生功德满足。欲令众生起如来塔种种供养。一切世间天宫龙宫夜叉乾闼婆阿修罗迦楼罗紧那罗摩睺罗伽人非人宫。起塔供养。又以爪牙头发。起塔供养。众生见已念佛法僧。发起恭敬供养之心。或行布施或修功德。具功德已。或生天上或生人中。尊贵富乐。除灭恶趣直向正道。得见诸佛具白净法。成就正道超出三界。随彼所愿皆悉满足。常念如来知恩报恩。以诸如来常为众生作救护归依如来。虽复入于涅槃。犹为众生作无上福田无尽福田。令一切众生长养善根。具足成就一切功德。佛子。是为一切诸佛第十佛事。佛子。此十种佛事。无量无边不可思议。一切天人莫能知者。三世一切声闻缘觉所不能说。除佛神力。佛子。一切诸佛。有十种法王无异之法。何等为十。一切诸佛。与授记者言无有异。一切诸佛。若有众生修念佛者。皆令意满悉无有异。一切诸佛皆无异身。觉诸法义悉无有异。一切诸佛。于三世如来智慧无异。一切诸佛。念念普知三世诸法。悉无有异。一切诸佛。了知分别三世佛刹悉无有异。一切诸佛。一切佛语悉无有异。一切诸佛。教化众生悉无有异。一切诸佛。解一切世间法与佛法无异。三世诸佛一切善根同一善根悉无有异。佛子。是为一切诸佛十种法王无异之法。佛子。一切诸佛。有向十种住法。何等为十。一切诸佛。悉住觉一切法界。一切诸佛。悉住大悲。一切诸佛。悉住本愿。一切诸佛。悉住不舍教化众生。一切诸佛。悉住无所依法。一切诸佛。悉住无虚妄法。一切诸佛。悉住念无失法。一切诸佛。悉住无障碍心。一切诸佛。悉住定心未曾散乱。一切诸佛。悉住一切诸法平等不坏实际。佛子。是为一切诸佛向十种住法。佛子。一切诸佛。知十种法悉无有余。何等为十。一切诸佛。知过去一切法界。悉无有余。一切诸佛。知未来一切法界。悉无有余。一切诸佛。知现在一切法界。悉无有余。一切诸佛。知一切语言道。悉无有余。一切诸佛。知一切世间成坏。悉无有余。一切诸佛。知一切众生及其智慧。悉无有余。一切诸佛。知一切菩萨善根上中下相。悉无有余。一切诸佛。知一切佛满足智慧。悉无有余。一切诸佛。知一切法皆从缘起。悉无有余。一切诸佛。分别了知一切世界。悉无有余。一切诸佛。智慧分别一切法界如因陀罗网。悉无有余。佛子。是为一切诸佛知十种法悉无有余　　佛子。一切诸佛。有十种最胜力。大力。无量力。大功德力。尊重力。不退转力。坚固力。不可坏力。一切世间不能思议力。一切众生不能坏力。大力那罗延幢佛所住法。何等为十。一切佛身。举世栽横所不能坏。诸佛命根。世间诸毒所不能害。一切世界火劫起时不能烧热。水劫起时不能浸溺。风劫起时不能散坏。一切魔军天龙夜叉乾闼婆阿修罗迦楼罗紧那罗摩睺罗伽罗刹毗舍遮人非人等一切众生悉雨金刚。如须弥山金刚围山。三千大千世界。尔所等雨。雨于佛上。不能令佛生怖畏心。一毛不竖。行住坐卧威仪不改。随诸如来所住方面。金刚雨渧终不得下。欲雨不雨。随如来意。佛所住持众生及佛使命尚不可害。何况如来。佛子。是为一切诸佛第一大力那罗延幢佛所住法。佛子。一切诸佛。一切法界等世界中。须弥山王金刚围山大金刚围山。一切大海一切诸山及一切众生。于一毛孔悉能容持。尽未来际劫。一切众生。悉不自知我住何所。除佛神力。一毛悉持一切众生。遍游十方无量世界。行住坐卧。而诸如来。不生苦恼厌倦之心。威仪无异。佛子。譬如虚空容持一切法界等世界。不生苦恼厌倦之心。一切诸佛亦复如是。于一毛孔。容持无余世界一切众生。不生苦恼厌倦之心。佛子。是为一切诸佛第二大力那罗延幢佛所住法。佛子。一切诸佛。一步能过不可说不可说世界微尘等佛刹。于一念中。能行不可说不可说世界微尘等步。以如是步。经一切世界微尘等劫。于念念中。能经一切世界微尘等劫。一金刚围山与上诸劫所经世界微尘佛刹等。如是等不可说不可说世界微尘数诸金刚围山。内一毛孔。一切毛孔。亦复如是。如来毛孔悉与一切众生毛孔数等。以如是毛孔。如是远步如是速疾。游行十方一切世界一切虚空界。尽过去未来际一切诸劫。如是诸劫犹可穷尽。而诸如来身无羸弊。心不退没。不舍三昧一切佛事。佛子。是为一切诸佛第三大力那罗延幢佛所住法。佛子。一切诸佛。一食结跏趺坐。尽过去未来际不可说不可说一切劫。身不倾动。住不思议佛住。受寂灭乐。乃至不失化一众生。以一切世界及一切众生。安置如来一指端上。尽未来际劫。彼一一众生。其身悉如不可说不可说佛刹微尘等世界。彼一一众生。其身重如一切世界。而诸如来。身无疲倦心无苦恼。如一指端。一切指端亦复如是入一一世界。入虚空界。入一切方网。如是一切处虚空界。悉无有余。究竟法界。以一毛端。量一切世界。一一毛端处结跏趺坐。尽过去未来际劫。佛子。是为一切诸佛第四大力那罗延幢佛所住法。佛子。一切诸佛。于一身化不可说不可说佛刹微尘等头。一一头。化不可说不可说佛刹微尘等舌。一一舌。出不可说不可说佛刹微尘等音声。一切法界众生无不闻者。一一音声。说不可说不可说佛刹微尘等修多罗。一一修多罗。说不可说不可说佛刹微尘等法。一一法中。说不可说不可说佛刹微尘等句身味身。如是说法。乃至尽不可说不可说佛刹微尘等劫。复不可说不可说佛刹微尘等劫。说异句身味身。尽一切世界微尘等劫。一切众生念等劫。尽未来际一切劫。此诸劫数犹可得尽。如来化身说法转一切法犹如火轮。自在智慧说一切法。转正法轮。除灭一切众生疑惑。转正法轮。照一切法。转正法轮。皆悉开发一切法藏。转正法轮。欢喜调伏庄严一切众生。转正法轮。说诸菩萨庄严法行。转正法轮。令大乘智日圆满庄严。转正法轮。令一切无余众生。以大乘智而自庄严。转正法轮。一切诸辩无畏而自庄严。如一如来一化身。转如是等不可譬谕法轮云。一切法界虚空界等世界。悉以毛端周遍度量。一一毛端处。于念念中。化不可说不可说佛刹微尘等身。乃至尽未来际劫。一一化佛身。有不可说不可说佛刹微尘等头。一一头。有不可说不可说佛刹微尘等舌。一一舌。出不可说不可说佛刹微尘等音声。一一音声。说不可说不可说佛刹微尘等修多罗。一一修多罗。说不可说不可说佛刹微尘等法。一一法中。说不可说不可说佛刹微尘等句身味身。复不可说不可说佛刹微尘等劫。说异句身味身音声。充满法界。一切众生无不闻者。尽一切未来际劫常转法轮。如来音声无异无断不可穷尽。佛子。是为一切诸佛第五大力那罗延幢佛所住法。佛子。一切诸佛。成就胜妙大庄严胸德字相。犹如金刚不可破坏。如来坐彼菩提树下。有无量化魔王军众。悉与一切众生数等。杂恶形色甚可怖畏。能发狂乱。悉能恐怖一切世间。如是等众。充满虚空法界等一切世界。杂恶形色甚可怖畏。能发狂乱。能令一切众生怖畏。能坏一切世间。能害一切众生。如来见已心无恐怖。一毛不竖颜无异容。乃至不生一念微畏之相。心安不动形色无异。远离觉观心常寂静。究竟远离一切恐怖。除灭一切爱恚烦恼。安住佛住。具足无碍大慈之力。住大悲住。诸根寂静永离恐怖。胸德字相不可破坏。坚固真实。一切诸魔魔天眷属。见如来已皆悉归依。如来于彼三轮教化。皆令调伏发菩提心悉不退转。乃至令得无上菩提。佛子。是为一切诸佛第六大力那罗延幢佛所住法。佛子。一切诸佛。出无障碍微妙音声。皆悉充满一切世界。随所应度无不闻者。彼诸如来所出音声一切众山所不能障。须弥山王宝山。小金刚围山大金刚围山。所不能障。天宫龙宫夜叉乾闼婆阿修罗迦楼罗紧那罗摩睺罗伽人非人等一切宫殿。所不能障。一切世界高大音声。亦不能障。随其所应皆悉闻之。无所障碍。佛子。是为一切诸佛第七大力那罗延幢佛所住法。佛子。一切诸佛心无障碍。于不可说不可说亿那由他劫。心常清净。三世诸佛离垢清净。同一庄严离我我所。于一切法亦无所依。非内非外。非生非不生。离一切境界。寂灭无处。无所造作。离种种相。除灭一切虚妄取相。自然清净。离诸境界无所忆念。随顺境界无诤之法。离欲清净。住真实际。说法界际。法界平等而无有尽。一切众生莫能知者。永离一切有为无为。舍离一切言语道境界。究竟无碍无尽法界。随智慧转。十力庄严。净一切法行巧方便说种种法相。即一法相一切法相不相违背。不坏三世于一切法界。究竟自在到于彼岸。具足甚深自在法藏。一切方便离痴正念。安住十方一切佛刹。而无动转。具不死智尽一切漏。究竟诸法证于无漏。心慧解脱究竟实际。住无碍住常定无乱。于三世法无有障碍。于一念中。悉了三世一切众生心心所行。佛子。是为一切诸佛第八大力那罗延幢佛所住法。佛子。一切诸佛。具足成就细密法身。诸佛法身境界无量。一切世间所不能知。于三界中无所染污。随因缘应一切普现。非实非虚平等清净。非去非来无为无坏。清净常住。一相无相。是法身相。非处非方。一切身身。自在无量。妙色无量。摄一切身。作种种身。随方便身。普照一切。具足智藏。而无种种分别。其身充满无余世界。说一切法界虽动非动。清净法身。非有非无。非方便。非不方便。随众生所应。悉能示现。非灭非不灭。亦非不现。而化众生。一切功德宝所起之身。一切法佛法起。如如法身自然寂静。于一切法无所障碍。随顺一切法界。清净一切世间。分别一切世间。无有动转。无有境界。如来解脱摄一切智。随顺一切身。佛子。是为一切诸佛第九大力那罗延幢佛所住法。佛子。一切诸佛。正觉悉等。出生一切诸菩萨行。所行不虚。满足深愿。净菩萨行。具足一切菩萨行智。一切诸佛。修菩萨行悉无有异。善分别知一切菩萨行。满足菩萨诸大愿海。离一切恶生诸善行。修菩萨行皆悉清净。随顺一切佛。寂然不放逸。住一切三昧无量境界。能教一切胜道。远离一切恶道。究竟彼岸。具足成就第一智力。雨无畏法雨。随其所问悉能善答。方便说法。智慧平等周遍清净。身口意业皆悉清净。住诸佛住。诸佛种姓。佛智所作。悉不退转。一切种智。分别无量无边诸住。一切智明。随顺智慧。不可思议。一切世间所不能解。智慧明净知一切法。微细智慧无量无边。善能分别一切三世。智慧微妙。觉悟一切世界。具足了知无上道义。于一切世间作不可说佛事。智慧不退。成就一切诸如来身。入算数智。决定了知一切诸法。舍离文字。言语道断。而善能说一切文字。行净善法满普贤智。于一念中。悉能觉了一切诸法。随净众生随所应乘悉能法施。以明净智。解一切法境界。一切世界境界。一切众生境界。于一念中。悉能知见三世法界。一切如来出世境界。一切教化境界。未曾失时。至于一切清净境界。觉一切境界。皆悉究竟。于一念中。觉悟三世众生心意识行。诸佛平等。众生无边。世界无边。法界无边。三世无边。一切诸佛自在无边觉如是等无有障碍。诸佛智慧。诸佛自在转。无量无边诸佛所住。住无碍住。无碍心住。住大悲住。广说深法教化众生心无休息。是为一切诸佛第十大力那罗延幢佛所住法。佛子。是为一切诸佛十种大力那罗延幢佛所住法。无量无边不可思议三世一切众生。声闻缘觉皆不能知。除佛神力　　佛子。一切诸佛。有十种定法。何等为十。一切诸佛。定于兜率天尽其寿命。一切诸佛。定示现处胎满十月生。一切诸佛。定舍宫馆乐行出家。一切诸佛。定坐菩提树下觉一切法。一切诸佛。定一念中觉一切佛法。于一切世界。普现如来神力自在。一切诸佛。定随时教化转正法轮。一切诸佛。定知随时种诸善根为彼授记。一切诸佛。定随应时不失佛事。一切诸佛。定知菩萨功德具足而为授记。一切诸佛。定随众生一切问难。于一念中悉能善答。佛子。是为一切诸佛十种定法。佛子。一切诸佛。有十种法。若有众生见如来者。皆悉疾得十种果报。何等为十。若有众生见如来者。疾得远离一切恶道。若有众生见如来者。疾得长养一切善根。若有众生见如来者。疾得满足一切善根。若有众生见如来者。疾得往生净妙天上。若有众生见如来者。疾得除灭一切疑惑。若有众生见如来者。已发菩提心者。疾得不退转。未发心者。速发阿耨多罗三藐三菩提心。若有众生见如来者。未得离生圣道。除灭有见。速令正取离生圣道。若有众生见如来者。速令清净世间。离世间一切诸根。若有众生见如来者。疾得除灭一切障碍。若有众生见如来者。疾得无畏不断辩才。佛子。是为一切诸佛众生见者皆悉疾得十种果报。佛子。一切诸佛。有十种清净法。一切菩萨应常正念。何等为十。一切诸佛过去方便。一切菩萨应常正念。一切诸佛清净妙行。一切菩萨应常正念。一切诸佛满足波罗蜜。一切菩萨应常正念。一切诸佛满足大愿。一切菩萨应常正念。一切诸佛功德积聚一切菩萨应常正念。一切诸佛过去梵行。一切菩萨应常正念。一切诸佛成等正觉。一切菩萨应常正念。一切诸佛色身无量无边。一切菩萨应常正念。一切诸佛无量无边神力境界。一切菩萨应常正念。一切诸佛十力无畏。一切菩萨应常正念。佛子。是为一切诸佛十种清净法一切菩萨应常正念　　佛子。一切诸佛。有十种一切智住。何等为十。一切诸佛。于一念中。悉知一切法界三世一切众生心心所行。一切诸佛。于一念中。悉善分别三世一切众生种种业报。一切诸佛。于一念中。随一切众生所应度者。或以神足或以教诫。或以说法而教化之。一切诸佛。于一念中。悉能善取一切法界十方众生诸心心相。示现一切世间如来出世。一切诸佛。于一念中。随一切法界中一切众生希望欲性。所应化度令见如来。一切诸佛。于一念中。示现一切法界中一切众生如来住持神力自在。一切诸佛。为一切法界中一切众生。说一切佛离诸炽然。随其所应化度众生。一切诸佛。于一念中。以一切至处道。悉知一切法界中一切众生彼彼诸趣。一切诸佛。于一念中。一切法界中一切方处一切众生。念如来者悉令得见。一切诸佛。于一念中。随一切法界中众生心之所乐。如来形色悉令得见。佛子。是为一切诸佛十种一切智住。佛子。一切诸佛。有十种无量不可思议三昧。何等为十。一切诸佛。于一切法常定不乱。于一念中。为一切众生说一切法。一切诸佛。于一切法界一切众生。常定不乱。于一念中。悉为众生分别演说无我实际。一切诸佛。于一切法界三世诸法。常定不乱。于一念中入亿三昧。一切诸佛。于一切法界十方佛刹。常定不乱。于一念中。悉遍游行一切佛刹。一切诸佛。于一切法界普现无量无边佛种种身。常定不乱。于一念中。一切世界无不遍现。一切诸佛。身口意业充满一切法界。常定不乱。于一念中。分别演说一切众生心藏欲性。一切诸佛。于一切法界一切法性常定不乱。于一念中。悉能究竟离欲实际。一切诸佛。于一切法界一切世界缘起。常定不乱。于一念中。分别演说一切因缘。一切诸佛。于一切法界一切世间离世间法。常定不乱。于一念中。无量庄严。为一切众生普现诸佛无有穷尽。一切诸佛。于一切众生一切法界。正受无碍。常定不乱。于一念中。至诸佛趣无量解脱究竟彼岸。佛子。是为一切诸佛十种无量无边不可思议三昧。佛子。一切诸佛。有十种无碍解脱。何等为十。一切诸佛。于一微尘中。悉能普现不可说不可说诸佛出世。一切诸佛。于一微尘中。悉能普现不可说不可说诸佛转净法轮。一切诸佛。于一微尘中。教化调伏不可说不可说众生。一切诸佛。于一微尘中。普现不可说不可说佛刹。一切诸佛。于一微尘中。授不可说不可说菩萨记。一切诸佛。于一微尘中。普现三世诸佛出世。一切诸佛。于一微尘中。普现三世一切佛刹。一切诸佛。于一微尘中。普现三世诸佛自在神力。一切诸佛。于一微尘中。普现三世一切众生。一切诸佛。于一微尘中。普现三世一切诸佛佛事。佛子。是为一切诸佛十种无碍解脱　　　　大方广佛华严经卷第三十一　　　　大方广佛华严经卷第三十二　　　　东晋天竺三藏佛驮跋陀罗译　　　　如来相海品第二十九　　尔时普贤菩萨摩诃萨。告诸菩萨言。佛子。谛听谛听善思念之。当为汝说如来相海。如来顶上有大人相。名曰明净。三十二宝以为庄严。普放无量大光明网。遍照一切十方世界。如来顶上有大人相。名曰普照佛方便海。圆满杂宝以为庄严。种种摩尼宝王庄严。金刚光明世界所起。普照一切法界。如来顶上有大人相。名充满法界云。妙宝光明。普照一切法界一切世界。如来功德智慧十方世界海云。菩萨功德海云。如来顶上有大人相。名曰普照。悉现不可思议诸佛世界。金刚摩尼妙宝光明。观无厌足。如众宝华聚奋迅。普照一切法界佛宝光明。如来顶上有大人相。名琉璃宝。普照一切法界大自在云。摩尼宝王相种种庄严。普照一切十方世界。叹佛功德因缘所起。悉放如来大宝光云。普照菩萨于道场树结跏趺坐。普现菩萨自在神力觉如来力。普照一切十方佛刹六种震动。于大法界虚空中。普现无量自在一切智云。如来顶上有大人相。名曰平等。如来音声灯云离垢宝海。放诸光明。普照一切法界十方世界菩萨功德海。安立三世佛智幢海。如来顶上有大人相。名佛光广云。伊那罗宝如意王宝摩尼王宝。以为庄严。普照一切世界法界。菩萨光焰灯云。普照一切如来妙色音声海。及世界海净佛力海。如来有大人相。名圆满光明云。种种宝华庄严。琉璃摩尼宝王光明。赞叹法身及诸菩萨。一切十方世界海中。叹如来地。令一切众生趣向如来诸力境界。普现无量无边如来净地离垢清净。放大光明。普照一切诸佛世界。如来有大人相。名菩萨行藏光明云。无量世界中如来。放无量种种色宝光明。普照一切法界佛刹。出生无量如来妙音。皆悉分别演说如来甚深大法。如来有大人相。名普照云。琉璃伊陀罗金刚宝无量色清净摩尼宝庄严。放琉璃色光明。皆悉遍照一切诸海。出佛无量微妙音声。充满一切十方世界。普现一切佛智慧海无量化身。如来有大人相。名曰觉云。佛顶右面以杂宝华焰庄严。于一切世界庄严道场。清净一切法界世界。令一切虚妄皆悉解脱。觉净法界。如来有大人相。名光明云。以心海王如意法宝庄严。如来顶相。普照十方世界诸菩萨云。长养最上智身法身。行于一切如来相海。满足一切菩萨法界云。如来有大人相。名一切庄严云。金刚琉璃华普照庄严。一切法界海。世界众宝莲华。以为庄严。皆悉充满一切法界。四种菩萨行。自在师子吼。充满一切法界海。如来有大人相。名佛三昧海行云。庄严一切法界海。于念念中。普现无量如来庄严。充满一切不可思议法界世界。如来有大人相。名化海普照云。妙宝莲华如须弥山王。出生无量宝光明海。佛意所起。卢舍那所化。出生无量一切化海。如来有大人相名一切如来解脱云。离垢胜宝以为庄严。普照庄严一切如来师子之座。于其座内。悉现一切如来色像。放大宝光明。演说无量佛法大海。庄严一切诸佛刹海。如来有大人相。名觉佛种姓云。于琉璃华金宝莲华。放无量宝正法光明云。严净一切如来光明。普现一切清净法界。众宝光明无坏解脱。遍入甚深诸法界海。普现无量自在力海。如来有大人相。名无量宝光明轮。示现过去清净善根。出生清净智日。普照十方智慧法海。如来有大人相。名普照自在云。如来顶宝妙解脱华琉璃光明。普照一切法界海佛。悉现一切诸佛刹海。具足圆满如来智慧。如来有大人相。名入一切普照光明。如来宝相清净庄严。普照一切无量无边如来菩萨妙智慧藏一切法界。如来有大人相。名明净云。宝华琉璃月。放无量百千光明。普照一切法界虚空界一切佛刹。普现十方一切如来。如来有大人相。名觉光明云。一切宝光明普照一切法界诸佛转净法轮。悉放如来妙光明云。普照一切十方世界。如来有大人相。名普现一切庄严云。无量宝光明。于一念中。一切法界。普现一切菩萨坐于道场菩提树下成等正觉。又能普现一切诸佛。如来有大人相。名法界因云。如意妙宝庄严。见无厌足。放大宝光明网。普现一切众生诸业报海。如来有大人相。名曰普照净法轮云。能令如来正法清净。普照庄严一切佛刹。深解一切不思议法海。普照过去未来现在诸佛法界。出生无量如来化身。如来有大人相。名普照诸佛海云。十方一切世界海中。悉离障碍普见一切。如来海云。如来有大人相。名净灯云。方便深入一切众生一切菩萨一切如来不可思议法界海云。普照一切法界觉云。如来有大人相。名分别法界云。如来智慧广照佛地一切菩萨众无量法海无量佛刹。令一切众生入佛境界。具足普贤菩萨愿行佛平等智一切诸明。如来有大人相。名一切世界海安住普照云。一切法界虚空界宝光明云。见无厌足。普现道场一切菩萨诸如来身。出生无量普功德云。如来有大人相。名一切宝光焰云。于佛眉间相中。出生无量净宝光明。普照一切十方世界。净照一切诸佛菩萨行。法王光明普照法界。悉能长养一切光明。一切法界光明庄严。普照一切诸菩萨海。如来力云。普照一切十方佛刹。如来有大人相。名一切法界庄严云。如来顶相随次渐起。阎浮檀金众宝庄严。放种种金色光明。于念念中。普现一切世界诸佛。悉能普照一切佛刹。庄严一切菩萨诸功德藏。如来顶相。悉能庄严三十二相。又能庄严一切法界。如来有大人相。名普照法界遍光明云。佛眉间相。悉能普照一切妙宝一切众色一切日月一切佛海。出生十方无量光明海。庄严一切诸如来身。演说一切如来法海。如来有大人相。名自在云。佛清净眼。众宝庄严慧眼清净。于诸法界无所障碍。吉光明云示现一切。如来有大人胜妙鼻相。清净众宝以为庄严。一切众宝妙色为覆。佛宝华云。一切菩萨无能思议。悉知一切众生诸佛法海。如来有大人广长舌相。悉能遍覆十方世界一切海云。过去修习善根所得。一切宝王清净光明。普照一切法界尸罗之心。又照一切三世诸佛。悉能庄严一切法界。出生无量微妙音声。不思议宝以为庄严。普照无量诸光明海。佛妙音声。悉遍充满一切法界诸世界海。如来有大人相。名法界地云。舌掌安住。一切众宝以为庄严。安住一切法。出生十方诸佛具足音声。悉能清净一切佛刹。分别一切诸佛不可思议音声海云。如来有大人相。名顺法界云。舌端妙相。金色净宝以为庄严。出生无量金色光明。普照一切诸如来海。大师子吼震妙音声。悉皆遍至一切世界。一切众生无不闻者。于不可思议劫修行所得。普现一切诸音声海。普照一切众生。乐闻无有厌足。如来有大人相。名平等法门云。佛舌端相。令无量佛刹皆悉清净。如意妙宝以为庄严。出生无量种种音声。赞叹一切诸佛法界。普现一切菩萨法界。妙功德云。普覆一切诸佛菩萨。深入一切诸佛菩萨法。悉现一切离垢众宝清净佛刹。悉能普照一切佛刹。如来有大人龂腭相。伊陀尼罗净琉璃宝。以为庄严。诸法界地悉在其内。诸菩萨云皆悉充满。出生离垢妙宝光明。普照十方种种香云种种灯云。普照菩萨内诸楼阁。分别一切诸佛刹海。方便安住自在神力。普现不可思议诸法界云。如来有大人相。名佛大牙云。如来右面下大牙相。众宝庄严。放大光明轮。普照法界及诸佛身。普放光明网。照十方世界海及众生海。妙安隐轮以为庄严。如来有大人相。名宝焰须弥藏。如来右面上大牙相。如意宝王藏胜香焰云。照以庄严。放宝光明与法界等。一一光明内。普现一切诸佛自在。一切佛刹庄严道场。如来有大人相。名照一切宝须弥山灯云。如来左面下大牙相。分别解说一切诸相。香华众宝妙方便轮以为庄严。放宝光明云。普照一切世界海。普现一切佛莲华藏师子之座。离垢菩萨海云眷属围绕。如来有大人相。名普照佛云。如来左面上大牙相。清净众宝。及阎浮檀宝网轮华。以为庄严。出生不可思议微妙音声。普现一切如来自在神力。成就一切菩萨功德普照一切虚空。及语言法。无尽法云。一切法海。诸佛音声。及一切宝。出生分别一切诸佛众妙音声。充满法界。如来有大人相。名金慕耆婆。如来一一齿间。出无量相海门云。种种色宝。放大光明海。阎浮檀金色。普照法界一切世界一切如来。如来有大人相。名一切宝地云。如来右肩相。一切宝色。净莲华色。明净宝色。光焰普照一切菩萨内法藏云。悉照一切如来法海。如来右肩平满大人相。清净阎浮檀金色普照菩萨法轮法界。及照一切如意宝王。如来有大人左肩相。阎浮檀莲华色。如来圆满诸功德海。以为庄严。普放无量诸光明网。悉照一切世界法界。示现如来无量自在诸神力云。如来有大人相。名周遍普照云。如来左肩相。众宝庄严。放阎浮檀金色光明。悉能充满一切法界。普照一切诸如来海。种种宝香。庄严一切诸佛刹海。如来有大人相。名普照庄严云。如来右肩无有动转。出生无量佛灯光明。垂法界云。充满菩萨众普照庄严一切法界。如来有大人相。名海顶云。如来胸有胜妙相海。以为庄严。柔软细滑。种种众宝。焰轮庄严。周遍清净。开发甚深法海音声。如来有大人相。名胜妙相续普现云。如来右胁胜妙清净。法界轮地以为庄严。清净宝网而弥覆之。出生无量如来化云。普照一切十方法界。如来有大人相。名普现如来云。胜妙功德藏菩萨功德宝天冠。普照极高云。离垢清净。普现十方无量诸佛自在神力。开示三世一切诸佛法海净行。坐于道场菩提树下成等正觉。如来有大人相。名开敷华云。如来胜妙功德相续。众妙宝华宝轮庄严。放香焰光明。普现一切莲华形色世界。如来有大人相。名可悦乐金色云。一切宝王藏胜妙功德相续。一切宝心王藏。放摩尼宝光明轮。离垢清净极大高显。普照一切诸佛内方便功德藏。普照一切法界。如来有大人相。名胜海云。胜上虚空宝。放香光明。普照十方一切道场。圆满琉璃宝香灯鬘。充满十方。如来有大人相。名电光云。下第二胜功德。平等地相莲华右旋。净菩萨众坐宝莲华。放佛藏光明。普照法界海。如来有大人相。名普现法界云。第三胜相海。具足成满一切宝海刹。普照开现无量菩萨法界。如来有大人相。名普照最高云。第四胜相海。放离垢众宝光明海。普照一切法界。一切如来。一切世界庄严。一切众生海。如来有大人相。名转一切法轮妙音声云。下分胜相离垢清净。一切正法道香焰光明。照一切佛内心相海一切法界。如来有大人相。名庄严云。第十胜相。宣畅十方一切诸佛菩萨净行。觉悟离垢清净光明。三世诸佛一切智海。庄严一切诸佛刹海。如来有大人手掌相。具足千辐宝轮。种种众宝以为庄严。放大光明普照法界。转正法轮。普照一切诸如来海。充满一切佛功德海。种种妙宝庄严法界。如来有大人相。名海照云。如来宝手众宝庄严。普放净月光明焰云。庄严虚空如来菩萨诸世界海。赞叹菩萨行海。如来有大人相。名普庄严云。如来妙手因陀尼罗。琉璃宝华以为庄严。普照一切法界一切世界莲华藏菩萨安住宝藏。庄严十方一切道场。普照一切诸佛海云清净法身。如来有大人相。名离垢灯普照云。净宝光明放净光网普照十方。皆悉出生变化网云。庄严菩萨净宝光明。究竟一切诸法行海。到于彼岸。如来有大人相。名普现一切众宝云。宝藏海云。庄严如来莲华。充满一切众宝莲华。放宝光明云。普照一切法界。如来有大人相。名普照明净云。放宝焰光明海。照于法界。一切众香光焰庄严。普现宝华焰光。令一切佛世界网悉净庄严。普照一切道场。如来有大人相。名琉璃灯云。一切世界众宝色地普照庄严。皆放诸佛金色光明。以一切庄严而庄校之。于一念中。皆悉示现一切法门。如来有大人相。名智慧灯云。金刚宝华以为庄严。放阎浮檀金色光明。普照一切世界。如来有大人相。名安住莲华光明云。众宝妙华以为庄严。放大光明网。覆一切世界诸须弥山。如来有大人相。名充满法界如来云。离垢净宝以为庄严。放大光明。普照一切诸佛世界。悉见如来坐莲华藏师子之座。又复普照一切法界。现一切相如来妙手。普现一切自在之相。千辐相轮清净具足。种种众宝以为庄严。佛手充满一切刹云。普照一切诸法界云。如来有大人相。名曰成就佛刹海云。佛右手指宝相。清净法界。清净光焰。普照如净水月。出众宝华。出生一切妙宝音声。普现一切诸佛刹海。如来有大人相。名安住一切宝云。普照诸佛宝藏法界。于佛指相。出生如意妙宝王云。众宝庄严。放大光明网。普照一切法界云及诸佛云。普照庄严一切菩萨诸功德海。出生普贤菩萨净行妙音声海。一切佛刹无不闻者。又开发普照诸菩萨心。皆悉满足无量大愿。摩尼宝王以为庄严。种种日光轮。皆悉普照一切法界。如来有大人宝马藏相。隐密于右。众宝庄严。普照一切法界及虚空界。一切众宝庄严法界海。出生一切如来庄严微妙音声。如来有大人相。名曰一相现一切相海云。如来安处福田之座。一切众宝以为庄严。出生无量不可思议妙宝光明。普照十方一切法界。普现分别一切众相。现一相云。照现一切诸佛自在神力。如来有大人相。名一切法界海云。普照十方诸如来座及一切法界法轮法海。悉能示现一切相云。如来有大人相。名普示现云。如来右髀众宝庄严。放于妙法种种香光。随顺安住出诸音声。一切宝王以为庄严。于念念中。悉能示现心王海云。如来有大人相。名普照一切回向海云。如来左髀。悉遍充满一切宝海。随顺安住法海庄严。放一切光明海。悉能普照一切众生无量佛海。如来有大人相。伊尼延右[月*专]。放阎浮檀金色光明。普照一切世界。震动无量诸佛刹土。出佛音声一切普闻。出生无量菩萨化身。充满一切诸佛世界及虚空界。放明净光明庄严普照一切。令诸佛刹皆悉清净。菩萨变化藏诸法界云犹若虚空。如来有大人相。伊尼延左[月*专]。如炼金色。常放一切妙宝光明。充满无量诸佛世界。开发一切诸佛法化。庄严无量诸佛法海。如来有大人相。名毛端内现一切佛刹。于一毛孔。悉放一切宝光明藏。普照十方一切法界。于一毛孔。示现一切如来自在诸法界云。如来有大人相。名菩萨海庄严云。如来金刚足下。阎浮檀金色。放一切宝光明网。充满十方诸佛刹云。开发一切菩萨法化。出生无量菩萨变化。放一切宝香光明。住菩萨海。能于一步遍诸佛刹。如来有大人相。名明净云。佛足趺上。一切众宝以为庄严。放妙宝光明。示现一切诸佛菩萨大光明藏。普照无量诸如来云。如来有大人相。名曰觉云。普覆一切如来指间。众宝王庄严。放诸宝光。于念念中。示现一切诸佛自在。普照无量诸佛法海。示现一切道场。悉照未来无量际劫。如来有大人相。名曰遍照法界海云。如来足下千辐相轮。种种庄严。放百千众宝光明。普照一切法界诸世界海。众宝灯焰妙庄严藏。普照十方一切诸佛。无量香光以为庄严。普照一切净法界海。如来有大人相。名示现一切诸佛海云。清净如空。照诸法海。充满十方。发起一切诸菩萨云。出妙音声云。众宝华云以为庄严。香灯光焰。示现普照一切世界。如来有大人相。名自在光明云。众宝庄严。示现一切诸佛光明。净法界海及诸道场。常放如来智慧光明。一切众相悉为一相。法界无杂种种庄严。如来有大人相。名法界海音声云。如来足下后分。众宝庄严。普照一切诸法界海。一切诸佛自在庄严。普入化轮。覆一切法界。于一一身。出生法界妙音声云。如来有大人相。名深宝原底众宝庄严。放阎浮檀金色圆满光明。普照十方世界法界显现一切庄严道场。如来有大人相。名一切宝月光明伊那尼罗宝藏庄严照法界云。于念念中。悉能示现如来法海。如来有大人相。名普云藏。右虚空宝云最高宝。光明照一切佛道场座藏。金刚伊那尼罗宝显现庄严。如来有大人相。名平等光云。众宝妙华以为庄严。出生甚深法界音声。遍一切法界及虚空界。于一一相。普照一切诸如来海。入佛甚深自在。菩萨法界海。说不可尽。如来有大人相。名示现庄严云。清净阎浮檀金色众宝庄严。普放种种妙色光明。遍照一切庄严佛刹。佛云充满无量世界。庄严菩萨自在法海。普照一切诸佛功德及诸菩萨解脱之藏。庄严法界。如来有大人相。名诸佛自在普示现云。转诸宝轮。众宝庄严。放不思议如来光明。妙香普闻一切世界无量佛海。演出一切佛音声海。于诸世界。现菩萨门佛自在云。佛子。于佛身中。有如是等十莲华藏世界海微尘数佛大人相。于诸肢节。种种妙宝以为庄严　　　　大方广佛华严经佛小相光明功德品第三十　　尔时佛告宝手菩萨言。如来应供等正觉。有随形好名曰海王。彼出光明名曰明净。七百万阿僧祇光以为眷属。又菩萨摩诃萨。于兜率天。放大光明名曰幢王。普照十世界微尘数刹。遍照彼处地狱众生灭除苦痛。令彼众生十种眼耳鼻舌身意诸根行业皆悉清净。彼诸众生。见光明已皆大欢喜。命终皆生兜率天上。生天上已。闻天妙音。名不可乐。此音声语诸天子言。以不放逸故。于诸佛所种善根故。遇善知识故。卢舍那佛威神力故。于地狱命终生此天上。如来足下千辐轮中有妙光明。名普照王。于彼海王随形好处。悉放四十广大光明。一名清净功德。普照六十亿那由他佛刹微尘数世界。随众生境界。随种善根。随众生意。乃至普照阿鼻地狱。其中众生。命终皆生兜率天上。生天上已。闻天妙音。作如是言。善哉善哉。诸天子。卢舍那菩萨。今住离垢三昧。应当敬念。尔时诸天子。闻天劝化微妙之音。便作是念。奇哉奇哉。何由出此微妙音声。尔时音声。语诸天子言。我此天音。诸善功德之所成就。诸天子。如我说我。而不著我不著我所。一切诸佛亦复如是。自说是佛。而不著我不著我所。诸天子。如我音声。不从东方南西北方四维上下来。诸天子。业报成佛亦复如是。非十方来。诸天子。犹如汝等昔在地狱。不从十方来。但以颠倒愚痴缠故得地狱身。本无来处。如普照王光明。不从十方来。我天音声亦复如是。非十方来。但以三昧善根力故。出生如是微妙音声。般若波罗蜜力故。示现如是自在神力。诸天子。譬如须弥山王。有三十三天净妙宫殿种种乐具。不从十方来。我天音声亦复如是。诸天子。譬如亿那由他佛刹微尘数世界末为微尘。如是微尘数众生。我为说法。随彼所应令大欢喜。然我于彼不生厌恶心。不生疲倦心。不生放逸心。不生憍慢心。诸天子。卢舍那菩萨。住离垢三昧亦复如是。于右手掌随形好中。放一光明。出生无量自在神力。一切众生声闻缘觉所不能知。汝等应当往诣卢舍那菩萨恭敬礼拜。莫著五欲障诸善根。诸天子。譬如劫尽烧须弥山悉令消灭。诸天子。五欲缠心。修念佛三昧。皆悉除灭。是故诸天子。当知报恩。一向敬念卢舍那菩萨。诸天子。其有众生不知报恩。舍是身已入三恶道。诸天子。汝昔在地狱蒙光明恩。舍地狱已来生此天。应当长养彼诸善根。诸天子。譬如我天。非男非女。而能出生百千万亿不思议法。诸天子。如天子天女五欲乐具宫殿园林。皆悉如我不生不灭。色受想行识亦复如是。若如是知是名能入无著甚深三昧海。时诸天子。闻是音声欢喜无量。皆悉化作一万华云。一万香云。一万乐云。一万幢云。一万盖云。一万赞叹云。作是化已。往诣卢舍那菩萨所住宫殿。恭敬供养于一面住。而不见卢舍那菩萨。时有天子。作如是言。此菩萨者。今已命终。生净饭王家。乘栴檀楼阁。处摩耶夫人胎。尔时诸天子。以天眼观卢舍那菩萨摩诃萨。见梵身天欲界诸天恭敬供养。时诸天子。作如是言。我等若不先往恭敬供养卢舍那菩萨。乃至一念顷住兜率天起乐著心者。我则不可。尔时一一天子。与十那由他天子眷属。欲从天下至阎浮提。诣菩萨所。时天妙音语天子言。菩萨摩诃萨。亦不命终生于彼间。随所应化悉令彼见。诸天子。譬如我今非眼所见能出音声。菩萨摩诃萨。住离垢三昧亦复如是。非眼所见。而处处示现命终受生。舍离虚妄灭除憍慢无所染著。是故诸天子。应当速发阿耨多罗三藐三菩提心。令意清净。住威仪戒。悔过一切业障烦恼障报障邪见障。以法界虚空界众生界等善身口意业。以众生界等身。众生界等头。众生界等舌。悔过四障。时诸天子闻是声已。皆大欢喜心意柔软。问天声曰。菩萨摩诃萨。云何悔过。尔时天声。以菩萨摩诃萨三昧力故。天善根力故。答诸天子言。业障等罪。不从东方南西北方四维上下来积聚于心。菩萨摩诃萨。知此业等因颠倒起。不生疑惑。诸天子。如我天声。说随业报行。随戒随喜。随定寂灭。诸佛菩萨说我众生贪恚痴业。而实无我无有我所亦复如是。所作诸业于十方求悉不可得。诸天子。如我天声。少福众生所不能闻。除地狱众生应受化者。诸天子。声非生灭。一切诸业亦复如是。非生非灭。但随业行而受果报。诸天子。如我所出音声。于无量劫不可穷尽。诸天子。若谓音声有来去者。即堕边见。一切诸佛不说断常。除为众生方便说法。诸天。子如我天声。十方世界随所应化。皆悉得闻。一切诸佛亦复如是。随应度者皆悉得见。诸天子。譬如明净锭光金玻璃镜。与十世界等。于彼镜中见无量刹。一切山川一切众生。地狱饿鬼若好若丑。形类若干悉于中现。诸天子。于意云何。彼诸影像来入镜不。答言不也。诸天子。一切业报亦复如是。无来去处。而能出生善根果报。譬如幻师能幻人目。当知。诸业亦复如是。若如是知是名清净真实悔过。说是法时。百千万亿那由他佛刹微尘数诸世界中兜率天子。皆得无生法忍。无量无边不可思议阿僧祇欲界诸天子。皆发阿耨多罗三藐三菩提心。六欲天中一切天女。皆舍女身悉为男子。得不退转菩提之心。尔时诸天子。广闻普贤回向善根。悉得十地诸力庄严。具足三昧。皆悉成就众生界等善身口意业。灭一切障皆得清净。见百千万亿那由他佛刹微尘数七宝莲华。一一华上。皆见菩萨结跏趺坐放大光明。彼诸菩萨。一一随形好中。放众生界等光明。彼光明中。见众生界等诸佛结跏趺坐。随所应度而为说法。犹未能见离垢三昧之少分也。尔时诸天子。于一一毛孔。化作众生界等妙香华云。供养卢舍那佛。散香华已。一一华中见诸如来。时彼香云普熏无量佛刹微尘数世界。众生其蒙香者身心快乐。譬如比丘入第四禅。若有众生得闻此香。诸罪业障皆悉除灭。于色声香味触。内有五百烦恼。其外亦有五百烦恼。二万一千欲行烦恼。二万一千恚行烦恼。二万一千痴行烦恼。二万一千等行烦恼。此诸烦恼皆悉除灭。彼诸众生。具足种种净香自在光明善根。若有众生。见此盖云者。彼诸众生。种一恒沙转轮圣王所植善根。所谓白净宝网转轮王等。菩萨摩诃萨。安住如是转轮王处。于百千亿那由他佛刹微尘数诸世界中。教化众生。譬如明镜世界月王如来。十方无量刹中。比丘比丘尼优婆塞优婆夷。无有乃至一念不作化身来诣佛所而听法者。彼佛常为广说经法。乃至广为说本生经。闻彼佛名。命终之后皆生其国。菩萨摩诃萨。安住白净宝网转轮王处。亦复如是。放曼陀罗自在光明。若有众生。遇斯光者。皆得菩萨十地。当知此等众生。悉是先世修善根力。如得初禅。虽未命终见梵天处。得梵天乐。如是次第。得诸禅者。虽未命终而得彼乐。如是菩萨摩诃萨。安住白净宝网转轮王处。放大光明。名周罗摩尼。若有众生。遇斯光者。皆得菩萨十地。悉得无量智慧光明。得十种眼清净行业。乃至十种意清净业。具足成就净力三昧。如是成就清净肉眼。譬如菩萨摩诃萨。以左手持亿那由他佛刹微尘。东行过亿那由他佛刹微尘数世界。乃下一尘。如是东行尽此微尘。如是菩萨摩诃萨。悉能了知彼微尘数。亦识诸尘本刹来处及下尘之刹。乃至十方亦复如是。菩萨摩诃萨。复能还集此诸微尘。作一佛刹。于此佛刹亦分别知。佛告宝手菩萨言。于意云何。如是佛刹广大可思议不。宝手菩萨。白佛言。世尊。如是佛刹无量无边不可思议。世尊。奇哉奇哉。若闻是谕此人难得。闻而信者亦复难得。佛告宝手菩萨言。如是如是。若有善男子善女人。闻而信者我授彼记。速成阿耨多罗三藐三菩提。得一切种智。佛告宝手菩萨言譬如千亿佛刹微尘数世界。如上谕说。此一切刹末为微尘。彼诸世界一一微尘。悉与一切佛刹微尘数等。菩萨摩诃萨。取此微尘。展转更种。乃至八十。彼一一微尘生果。悉与一切世界微尘数等。菩萨摩诃萨。业报清净肉眼悉分别见。亦于念念中。见百千万亿那由他佛刹微尘等如来。佛告宝手菩萨言。譬如锭光玻璃珠照十佛刹微尘等世界。此珠白净宝网转轮圣王善根所成　　　　大方广佛华严经卷第三十二　　　　大方广佛华严经卷第三十三　　　　东晋天竺三藏佛驮跋陀罗译　　　　普贤菩萨行品第三十一　　尔时普贤菩萨摩诃萨。告诸菩萨言。佛子。如向所说是微少说。何以故。一切如来应供等正觉。为受化者随应说法。愚痴众生诸缠所缠。计我我所。著吾我见。常随颠倒。生邪见惑。起邪虚妄。为缚所缚。流转生死。远如来道。为如是等诸众生故。如来应供等正觉。出兴于世。佛子。若菩萨摩诃萨。起一嗔恚心者。一切恶中无过此恶。何以故。佛子。菩萨摩诃萨。起嗔恚心。则受百千障碍法门。何等百千。所谓受不见菩提障。不闻正法障。生不净国障。生恶道障。生八难处障。多疾病障。多被谤毁障。生闇钝趣障。失正念障。少智慧障。眼耳鼻舌身意等障。近恶知识障。近恶伴党障。近恶人障。与恶人同止障。不乐贤善共事障。远正见障。生外道家障。离佛正教障。入魔境界障。不见善知识障。诸善根障。增不善法障。生恶家障。生边地障。生恶人中障。生天贫穷障。生诸龙夜叉乾闼婆阿修罗迦楼罗紧那罗摩睺罗伽罗刹中障。不乐佛法障。习童蒙法障。乐小乘障。不乐大乘障。多生惊怖障。乐生死障。著三界障。不护佛法障。不乐闻佛自在神力障。菩萨清净诸根障。离菩萨行障。离菩萨深心希望障。不摄正念障。不发起一切智心障。不净施行障。不净业障。不净报障。不成长诸力障。断智慧根障。不受持菩萨诸行障。诽谤佛法障。远离菩提障。不入佛境障。堕诸魔界障。不能求佛法障。闻诸菩萨大庄严事生恐怖障。不乐菩萨共住障。不乐求菩萨善根业障。邪见盖疑障。增益愚痴障。舍菩萨戒随顺破戒障。不信如来戒障。闻佛赞叹诸持戒者生嗔恚心障。离忍辱乐常懈怠障。谤诸菩萨不退精进障。舍三昧慧障。诽谤般若波罗蜜巧方便障。不知是处非处方便障。不知度脱众生方便障。不入菩萨诸深智障。不出生菩萨诸道障。于菩萨十种眼生盲障。于菩萨法不能出生无碍法流障。无碍耳鼻障。不具相好障。无碍舌障。不能别知众生音声障。于众生中生懈怠心障。狂乱业障。离三种戒障。无碍诸人障。口四过意恶业障。生增上贪恚邪见障。不求正法障。于菩萨法懈怠心障。菩萨精进法中疑惑心障。舍离菩萨决定法障。损减菩萨智慧门障。损减正念障。远离佛法障。不习菩萨离生法障。菩萨谦下心障。远离声闻缘觉离生法障。不顺三世诸佛菩萨障。佛子。菩萨摩诃萨。起一嗔恚心。受如是等百障法门。乃至百千障碍法门。何以故。佛子。我不见有一恶法出过菩萨一嗔恚心。佛子。是故菩萨摩诃萨。欲疾具足菩萨行者。应当修习十种正法。何等为十。所谓不舍一切众生。于诸菩萨生如来想。常不诽谤一切佛法。于诸佛刹得无尽智恭敬信乐菩萨所行。不舍虚空法界等菩提之心。分别菩提究竟佛力到于彼岸。修习菩萨一切诸辩。教化众生心无疲厌。于一切世界示现受生而不乐著。佛子。菩萨摩诃萨。安住如是十种正法。则能摄取十种清净之法。何等为十。所谓于甚深法究竟清净。亲近善知识清净。能护诸佛正法清净。悉能分别空界清净。善入法界清净。智慧了诸心行清净。令诸菩萨善根清净。心常不著诸劫清净。智慧观察三世清净。成就诸佛种姓清净。佛子。菩萨摩诃萨。安住如是清净正法。则能具足十种正智。何等为十。所谓分别众生心心行智。分别众生诸业报智。普照一切诸佛法智。于诸佛法得方便次第智。具足一切总持门智。成就一切文字辩智。善知众生一切语智。示现一切世界身智。具足普照一切众生智。于一切趣得一切智。佛子。菩萨摩诃萨。安住如是十种正智。则入十种巧随顺入。何等为十。所谓一切世界入一毛道。一毛道出不可思议刹。一切众生身悉入一身于一身出无量诸身。不可说劫悉入一念令一念入不可说劫。一切佛法悉入一法令一法入一切佛法。一切诸入入于一入令一入入一切诸入。一切诸根入于一根令一根入一切诸根。一切诸根入非根法非根法入一切诸根。一切诸相悉入一相一相入于一切诸相。一切语音入一语音一语音入一切语音。一切三世悉入一世令一世入一切三世。佛子。菩萨摩诃萨。分别如是十种入法。则能安住十种直心。何等为十。所谓安住一切世界语言非语言法直心。安住正念一切众生直心。安住虚空界直心。安住法界无量无边直心。安住一切佛顺正法直心。安住甚深善法不坏正法直心。安住除灭一切疑惑直心。安住等观三世法直心。安住三世诸佛平等直心。安住诸佛无量力直心。佛子。菩萨摩诃萨。安住如是十种直心。则得诸佛十种巧方便法。何等为十。所谓得巧方便。普照一切诸佛深法。得巧方便。出生诸佛甚深胜法。得巧方便。分别演说一切诸佛庄严之法。得巧方便。深入一切佛平等法。得巧方便。分别别相一切佛法。得巧方便。入不可坏诸佛正法。得巧方便。入一切佛诸庄严法。得巧方便。以一方便入一切佛法。得巧方便。入佛无量诸方便法。得巧方便。于一切佛法心得自在而不退转。佛子。是为十种巧方便法。佛子。是故菩萨摩诃萨。应当一心恭敬听受是法。何以故。菩萨摩诃萨。得闻是法。以少方便。疾得阿耨多罗三藐三菩提。与三世佛等。尔时佛神力故。法如是故。十不可说亿那由他佛刹微尘等世界六种震动。雨出过诸天一切华云雨。妙香云雨。末香云雨。衣盖幢幡众宝庄严具云雨。妓乐云雨。诸菩萨云雨。不可说赞叹佛云雨。不可说赞叹善哉云雨。佛音声满法界云雨。不可说净世界云雨。不可说长养菩萨功德云雨。不可说光明云雨。不可说种种神力自在云雨。如此世界四天下佛坐道场。雨如是等种种云雨演说诸法。十方世界亦复如是。尔时佛神力故。法如是故。过十不可说世界微尘等刹。有十佛世界微尘数菩萨摩诃萨。来诣此土充满十方。作如是言。善哉善哉。佛子。能说如是诸佛如来最大誓愿授记深法。我等同号皆名普贤。于诸普胜世界诸普幢自在如来所。来诣此土。一切世界亦说此法。如是句身味身一切诸行无有增减。是故来此为汝作证。如是十佛世界微尘数菩萨摩诃萨。来此作证。一切十方诸如来所亦复如是　　尔时普贤菩萨摩诃萨。以佛神力自善根力。观察十方及诸法界。欲明诸菩萨行诸佛菩提。欲说大愿。欲分别一切世界诸劫。欲明随时示现佛出世间。欲随众生根悉令受化。欲明如来诸所说法无有虚妄。欲随种善根果报不虚。欲明菩萨清净法身。出妙音声。觉悟众生。起菩提心故。以偈颂曰　一切众欢喜　　除灭诸阴盖　一心恭敬听　　菩萨诸愿行　随三世菩萨　　所行诸愿行　我当次第说　　菩萨胜妙法　一切诸劫数　　及世界业数　我说无等等　　应化兴于世　见过去诸佛　　于彼发大愿　饶益众生类　　除灭一切苦　菩萨论师王　　所行无断绝　得无等等法　　一切诸境界　菩萨见过去　　一切诸导师　放大光明网　　普照十方界　发如是大愿　　我为世间灯　功德庄严身　　具足十力智　一切诸群生　　贪恚痴炽然　我当为除灭　　无量恶道苦　发如是誓愿　　坚固不退转　具修菩萨众　　究竟无碍力　如是誓愿已　　世间行不转　所行无虚妄　　究竟论王法　于一贤劫中　　千佛出于世　随彼佛正法　　次第分别说　如此贤劫佛　　无量劫亦然　未来诸佛法　　我当次第说　如一佛刹性　　无量刹亦然　一切佛国性　　我悉分别说　诸佛次兴世　　随愿随名号　随彼所得记　　随其所寿命　随所修正法　　专求无碍道　随所化众生　　正法住于世　随所净佛刹　　众生及法轮　说法时非时　　次第净群生　随彼众生行　　种种诸业性　上中下差别　　随应所受化　如是甚深智　　菩萨入是行　修习普贤业　　具足智慧轮　身业无障碍　　口业悉清净　意业亦无碍　　通达三世法　菩萨如是行　　究竟普贤道　出生净智日　　普照诸法界　于不可说劫　　及一切佛刹　菩萨一念知　　于彼无所著　行者入如是　　奇特甚深地　菩萨妙法中　　我当说少分　智慧无边际　　究竟佛境界　善入一切处　　成就不退转　具普贤净慧　　满足普贤愿　菩萨究竟行　　深入无等智　于一微尘中　　悉内一切刹　见彼无量佛　　具闻演说法　如一微尘中　　一切尘亦然　见刹及诸佛　　是不思议智　一一微尘中　　普现三世法　五趣生死道　　皆悉分别知　一一微尘中　　有无量佛刹　一中知无量　　无量中知一　如是法界等　　一切诸佛土　同性及异性　　皆悉能了知　深入微细智　　分别诸世界　一切劫成坏　　悉能分别说　知诸劫修短　　三世即一念　同行不同行　　皆悉分别知　深入诸世界　　清净不清净　身中无量刹　　一刹无量身　一切十方中　　无量诸世界　种种无数性　　一切悉能知　一切三世中　　无量佛国土　具足甚深智　　悉了彼成败　十方诸世界　　有成或有败　普贤悉深入　　一切能了知　以净慧眼见　　无量诸佛土　分别知诸业　　随行故清净　菩萨摩诃萨　　善知众生行　以诸恶业故　　而得不净土　无量无边刹　　即知为一刹　如是入诸刹　　一切莫能知　一切诸世界　　令入一刹中　世界不积聚　　亦复不离散　或伏或有仰　　或高或复下　世界众生相　　菩萨皆悉知　或有翻覆刹　　无量诸佛土　知种种是一　　知一是种种　普贤真佛子　　以不思议智　知难思议刹　　了达无边际　知诸世界化　　刹化众生化　了知诸法化　　究竟诸佛化　甚深世间法　　种种庄严事　众生无量报　　皆心业庄严　真佛子善学　　甚深妙法界　具自在神力　　充满十方刹　众生等诸劫　　常说世界法　一切莫能知　　唯除等正觉　世界及如来　　种种诸名号　无量劫演说　　犹不能究竟　何况心境界　　三世诸佛法　真实妙法界　　诸佛一切地　清净无碍念　　具足无碍智　分别说法界　　智慧到彼岸　如是诸世界　　无量业庄严　菩萨一念中　　悉知三世刹　于彼世界中　　行诸最胜行　究竟等正觉　　显现自在力　如是未来世　　一切世界中　诸佛次兴世　　菩萨悉能知　彼行诸妙愿　　境界修功德　随劫成正觉　　菩萨分别知　亦知彼寿量　　及所化众生　随方便法门　　为众转法轮　菩萨如是知　　具普贤行地　成就一切智　　与诸如来等　现在十方界　　无量诸佛土　深入此世界　　通达诸法界　于彼世界中　　现在无数佛　无碍论山王　　究竟自在法　知净土及众　　应化自在力　尽无量亿劫　　常思惟是事　调御世间尊　　成就自在力　菩萨究竟度　　深入智慧藏　菩萨具出生　　无碍眼耳身　无碍广长舌　　令众悉欢喜　最胜无碍心　　无量普清净　甚深无碍智　　悉了三世法　善学一切化　　刹化众生化　能化世间化　　究竟化彼岸　种种业庄严　　严饰诸世间　成就佛智慧　　善知一切相　一一如来身　　以无量方便　随其所应化　　度脱无量众　深入智境界　　出世间慧日　所行不退转　　遍游一切刹　深解诸世间　　如梦如幻化　一切众生界　　了达悉如电　不取虚妄劫　　及一切世间　善解非真实　　于彼无所著　无量无数劫　　解之即一念　知念亦非念　　世间无实念　不动于本座　　一念游十方　无量无边劫　　常化诸众生　不可说诸劫　　即是一念顷　亦不令劫短　　究竟刹那法　一切诸世间　　及诸众生心　非一亦非二　　菩萨悉了知　众生世界劫　　诸佛及佛法　皆悉如幻化　　法界无有二　普于十方刹　　示现无量身　不取虚妄身　　法界无所著　无二智慧中　　出生人师子　不著不二法　　知无一二故　菩萨知诸法　　如焰如电光　如响亦如梦　　如幻如变化　如是随顺入　　一切佛境界　成就平等智　　普照深法界　以无量大悲　　观察诸众生　远离染著心　　清净观世间　广净无尽身　　深入方便地　菩萨常正念　　论师子妙法　见世众苦恼　　发无量大愿　所行皆清净　　普遍诸法界　诸佛及菩萨　　佛法与世间　菩萨方便观　　通达无差别　清净法身藏　　一切诸世间　世间及法身　　二俱无所著　譬如净水中　　见影无所有　法身至十方　　而亦无所至　如此无所著　　世间清净身　虽身而非身　　诸法无生故　深入无尽身　　非生亦非灭　非常非无常　　示现诸世间　除灭恶邪见　　成就于正见　平等观诸法　　不著我我所　譬如工幻师　　示现种种幻　本无所从来　　去亦无所至　幻亦非有量　　亦复非无量　于彼大众中　　示现量无量　以此寂灭心　　修习诸善根　出生诸佛法　　非量非无量　有量有无量　　皆悉是妄想　分别一切趣　　不著量无量　诸佛甚深法　　寂灭最深妙　甚深无量智　　知甚深诸趣　菩萨离愚痴　　心意净无量　修习诸善根　　具足无量愿　度无量众生　　令至安隐处　平等观法界　　于彼无所著　深解真实际　　诸法无所有　觉悟诸世间　　诸法无生灭　深知一切法　　随应化众生　普雨甘露法　　充满诸世间　化无量众生　　令发菩提心　不舍菩萨行　　皆得不退转　随顺佛正法　　究竟得法身　悉了知世间　　一切众生身　分别诸众生　　及一切佛刹　深入智慧海　　通达十方海　如来净身中　　普现众生身　菩萨明净眼　　悉皆能睹见　无量亿劫中　　赞叹如来身　穷尽一切劫　　犹尚不究竟　菩萨摩诃萨　　于佛涅槃后　能于念念中　　分布诸舍利　如是未来世　　有求佛道者　无量菩提心　　决定智能知　如是三世中　　诸佛出于世　安住普贤行　　皆悉分别知　如是分别知　　无量诸行地　成就坚固智　　能转不退转　无量深智慧　　究竟如来境　普贤明净智　　深入不退转　一切最胜尊　　深入妙境界　究竟不退转　　得无上菩提　无量无边心　　一切种种业　修习诸想行　　能于一念知　染污不染污　　学心无学心　菩萨一念中　　觉悟无量心　了知非一二　　非秽亦非净　亦复非积集　　皆从因缘起　如是分别知　　一切众生心　世间诸佛刹　　悉皆是虚妄　如是妙方便　　深入菩萨行　皆与普贤等　　如来法化生　一切众生类　　善恶想不同　或有生天上　　或堕诸恶道　菩萨见世间　　皆从业缘起　常著虚妄想　　流转于生死　十方诸众生　　虚诳网所覆　菩萨一念中　　方便令解脱　如是诸根入　　眼耳鼻舌身　分别知意业　　世间想不同　一一眼境界　　出生无量眼　种种相不同　　无量无有边　随众生所行　　一切善恶业　于彼得果报　　像类悉不同　普贤清净眼　　深入诸地力　一一眼境界　　出生无量智　如是诸世间　　悉能分别知　究竟一切行　　逮得不退转　佛说菩萨说　　刹说众生说　三世一切说　　菩萨分别知　过去是未来　　未来是过去　显在是去来　　菩萨悉了知　如是无量世　　觉悟相不同　方便究竟行　　具足诸佛智　　　　大方广佛华严经宝王如来性起品第三十二之一　　尔时如来眉间白毫相中。放大光明。名曰明如来法。无量亿那由他阿僧祇光以为眷属。普照十方一切世界。围绕十匝显现如来无量自在。觉悟无数亿那由他诸菩萨众。一切世界六种震动。除灭一切诸恶道苦。映蔽一切诸魔光明犹若聚墨。显现一切如来菩提。显现一切诸佛大众。究竟庄严。普照法界虚空界等一切世界。复还围绕一切菩萨诸大众已。入如来性起妙德菩萨顶。尔时一切大众。心大欢喜身意柔软。作如是念。甚奇希有。如来今者放大光网。必当演说甚深正法。尔时如来性起妙德菩萨。于莲华座起。偏袒右肩。以右膝著莲华台上。一心合掌正向如来。以偈颂曰　正觉一切法　　究竟诸境界　三世大仙等　　是故恭敬礼　究竟无相境　　相好庄严身　普放离垢光　　除灭一切魔　震动十方界　　一切诸佛刹　众生不恐怖　　是佛威神力　安住如虚空　　清净法界等　除灭一切恶　　令众得清净　无量劫苦行　　一心求佛道　得无碍境智　　与诸如来等　普放无量光　　震动一切刹　显现自在力　　来入我身中　善学诸菩萨　　皆悉来集会　是故我发心　　应有法王事　大众皆清净　　究竟菩萨行　智慧无染著　　成就无所畏　大仙行无量　　智慧力精进　开发菩萨心　　如来甚深法　正觉微妙义　　谁能演说者　我今欲请问　　愿佛为显示　　说是偈已。时如来口中放大光明。名无碍无畏。无量亿那由他阿僧祇光以为眷属。普照十方一切世界。围绕十匝。显现如来无量自在。觉悟无数亿那由他诸菩萨众。一切世界六种震动。除灭一切诸恶道苦。映蔽一切诸魔光明犹若聚墨。显现一切如来菩提。显现一切诸佛大众。究竟庄严。普照法界虚空界等一切世界。复还围绕一切菩萨诸大众已。入普贤菩萨摩诃萨口。尔时普贤菩萨摩诃萨身及师子座。殊胜百倍诸菩萨身及师子座。唯除如来所处之座。尔时如来性起妙德菩萨。问普贤菩萨摩诃萨言。佛子。佛所显现大威神力不可思议。是何瑞相。尔时普贤菩萨摩诃萨。答如来性起妙德菩萨言。佛子。如我惟忖。如我所见。过去如来应供等正觉。放大光明。必说如来性起正法。是故今佛放大光明。显自在力。必说如来性起正法。时如来性起妙德菩萨。闻如来性起正法名已。一切大地六种震动。出生无量论难光明。尔时如来性起妙德菩萨。问普贤菩萨摩诃萨言。佛子。云何菩萨摩诃萨。知如来应供等正觉性起正法。佛子。无数亿那由他菩萨摩诃萨清净众会。善学修行清净诸业。念慧成就。诸佛庄严。究竟彼岸。住佛威仪具如来行。正念诸佛未曾散乱。大悲观察一切众生。决定智慧。分别菩萨诸妙神通。得佛神力。安住一切诸佛功德。成就如是无量功德。诸大菩萨皆来集会。仁者。曾于无量亿那由他佛所。恭敬供养种诸善根。成就菩萨无上妙行诸三昧门。皆得自在。深入一切如来秘密。于诸佛法除众疑惑。深入佛法。善知一切众生诸根。随众生性而为说法。随顺佛智。分别演说一切佛法。究竟彼岸。成就如是等无量功德。善哉佛子。愿说如来性起正法。尔时如来性起妙德菩萨。欲重明此义。向普贤菩萨。以偈颂曰　善哉无碍智　　觉悟一切法　具足平等慧　　说佛无量境　诸佛子闻已　　心皆大欢喜　愿时为敷演　　如来性起法　何等如来身　　清净妙音声　云何如来心　　及无量境界　何等如来行　　及诸佛菩提　修习何等法　　速成等正觉　云何转法轮　　清净妙胜法　愿为分别说　　善逝涅槃法　佛子等闻已　　欢喜心无量　十方众生类　　皆见诸法王　恭敬供养佛　　于彼种善根　若有见诸佛　　恭敬种善根　功德藏无量　　愿为分别说　若有闻一切　　如来之名号　十方现在佛　　及已般涅槃　无尽功德藏　　闻名欢喜者　彼得何等利　　哀愍分别说　清净真佛子　　愿为广敷演　分别深境界　　无量功德海　一切诸菩萨　　皆一心合掌　恭敬观善逝　　瞻仁兼及我　巧语微妙音　　愿说真实义　除灭诸疑惑　　清净如虚空　因缘及譬谕　　为我分别说　无量众闻已　　皆发菩提心　一切诸如来　　相好庄严身　充满十方国　　方便度众生　出微妙音声　　演说无量法　因谕随应化　　示悟佛菩提　十方一切界　　无量佛刹中　不可称说劫　　是会甚难见　如此大众集　　清净诸佛子　无量亿劫中　　难见亦难闻　是故真佛子　　愿说微妙义　显现广无量　　如来性起法　一切诸菩萨　　皆一心合掌　渴仰于大乘　　愿雨甘露法　　尔时普贤菩萨摩诃萨。告如来性起妙德菩萨等诸大众言。佛子。如来应供等正觉性起正法不可思议。所以者何。非少因缘。成等正觉出兴于世。佛子。以十种无量无数百千阿僧祇因缘。成等正觉出兴于世。何等为十。一者发无量菩提之心不舍一切众生。二者过去无数劫修诸善根正直深心。三者无量慈悲救护众生。四者行无量行不退大愿。五者积无量功德心无厌足。六者恭敬供养无量诸佛教化众生。七者出生无量方便智慧。八者成就无量诸功德藏。九者具足无量庄严智慧。十者分别演说无量诸法实义。佛子。如是等十种无量无数百千阿僧祇法门。成等正觉出兴于世。佛子。譬如三千大千世界。非少因缘成。以无量因缘乃能得成。所谓兴大云雨。因大雨故起四风轮。何等为四。一名曰持。能持大水。二名渐消。渐消大水。三名曰起。起诸处所。四名庄严。庄严三千大千世界众生业报。如是四种皆众生业报及诸菩萨善根所起。佛子。如是等无量因缘。乃成三千大千世界。法如是故。无有作者亦无成者。如来应供等正觉亦复如是。非少因缘成。以无量因缘。成等正觉出兴于世。所谓菩萨摩诃萨。曾于过去无量佛所。闻受正法甘露大雨。因是能起如来四种智慧风轮。何等为四。一者正念持陀罗尼未曾忘失。如来大智风轮。能持如来一切法雨。二者止观如来大智风轮。悉能消灭一切烦恼。三者善回向如来大智风轮。成就一切功德善根。四者出生离垢诸庄严法如来大智风轮。皆令众生诸根清净相好庄严。如来无漏善根所成。法如是故。无有作者亦无成者。佛子。是为第一最胜法门成等正觉出兴于世。菩萨摩诃萨应如是知。复次佛子。譬如三千大千世界成时。大云降雨名曰洪澍。一切世界不能容持。除大千世界初始成时。如来应供等正觉。亦复如是。出兴于世。演说如来性起法雨。一切声闻缘觉不能受持。除成就诸力菩萨摩诃萨。佛子是为第二因缘成等正觉出兴于世。菩萨摩诃萨应如是知。复次佛子。譬如众生业报大云降雨。无所从来去无所至。如来应供等正觉。亦复如是。以诸菩萨善根力故。演说如来性起法雨。无所从来去无所至。佛子。是为第三因缘成等正觉出兴于世。菩萨摩诃萨应如是知。复次佛子。譬如大云降雨。大千世界一切众生无能知数。若欲算计令心狂乱。除大千世界主摩醯首罗天王。乃至一渧无不知者。以本善根果报力故。如来应供等正觉亦复如是。出兴于世。说如来性起甘露法雨。一切众生声闻缘觉所不能知。若欲思量令心狂乱。除一切世界主。菩萨摩诃萨乃至一句一味悉分别知。于过去佛所修地力故。佛子。是为第四因缘成等正觉出兴于世。菩萨摩诃萨应如是知。复次佛子。譬如大云降雨。名灭炽然。或名能起。或名能坏。或名成宝。或名分别大千世界。如来应供等正觉。亦复如是。出兴于世。雨正法雨名曰除灭。除灭众生烦恼盛火。或有法雨名曰能起。能起众生一切善根。或有法雨名曰能坏。能坏众生诸恶邪见。或有法雨名曰成宝。能成众生一切智宝。或有法雨名曰分别。分别众生心心所行。佛子。是为第五因缘成等正觉出兴于世。菩萨摩诃萨应如是知。复次佛子。譬如大云雨一味水。随其所雨而有差别。如来应供等正觉。亦复如是。雨于大悲一味法雨。随所应化种种不同。佛子。是为第六因缘成等正觉出兴于世。菩萨摩诃萨应如是知。复次佛子。譬如三千大千世界初始成时。先成色界诸天宫殿。次成欲界诸天宫殿。次成人处及余众生诸所住处。如来应供等正觉。亦复如是。出兴于世。先起菩萨诸行智慧。次起缘觉声闻及余众生一切善根。佛子。譬如大云雨一味水。随诸众生善根力故。起种种宫殿。如来大悲一味法水。随众生器根不同故。法雨差别。佛子。是为第七因缘成等正觉出兴于世。菩萨摩诃萨应如是知。复次佛子。譬如世界初始成时。有大水轮。遍满三千大千世界。满世界已。生大莲华名如来起。诸功德宝以为庄严。遍覆三千大千世界。光照十方一切国土。时摩醯首罗净居天等。见莲华已。即决定知如莲华数诸佛兴世。佛子。尔时有风轮起名净光明。能成色界诸天宫殿。又风轮起名净庄严。能成欲界诸天宫殿。又风轮起名不可坏。能成大小围山及金刚山。又风轮起名曰胜高。能成须弥山王。又风轮起名曰不动。能成十种大山。何等为十。所谓芭蕉山。仙人山。伏魔山。大伏魔山。持劫山。黑山。目真邻陀山。摩诃目真邻陀山。香山。雪山。又风轮起名曰安住。能成大地。又风轮起名曰庄严。能成地天宫殿乾闼婆宫殿。又风轮起名无尽藏。能成三千大千世界海。又风轮起名明净藏。能成大千世界珍宝。又风轮起名坚固根。能成一切如意树。佛子。是为大云雨一味水。以众生善根果报力故。法如是故。起种种风轮。风轮差别故。大千世界形类不同。如来应供等正觉。亦复如是。出兴于世。具诸善根。有光明。名无上大智不断如来性起不思议智。普照十方世界。授一切菩萨如来记。号成等正觉出兴于世。又能善知一一佛所有几菩萨成就功德。复有光明。名离垢净如来大智。能成如来无漏无生智。复有光明。名曰普照如来大智。能成如来不可思议法界智。复有光明。名持佛性如来大智。能成如来不动诸力。复有光明。名无坏最胜如来大智。能成如来无所畏智。复有光明。名一切明如来大智。能成如来坚固不退一切种智。复有光明。名出生变化如来大智。能令见闻恭敬供养诸如来者。善根不虚。复有光明。名普随顺至如来大智。能成如来无尽功德智慧清净法身。饶益众生。复有光明。名不可究竟如来大智。能成如来甚深妙智。不断三宝。复有光明。名种种庄严如来大智。能成如来相好严身。令一切众生皆悉欢喜得一切智。复为光明。名不可坏如来大智。能成如来法界虚空界等无有穷尽殊胜寿命。佛子。如来大悲一味之水。以诸菩萨善根力故。及余众生根差别故。法如是故。如来智慧应化不同。佛子。如来性起正法。一切如来平等智慧光明所起。一切如来一味智慧。出生无量无边功德。众生念言。此诸功德如来所造。佛子。此非如来神力所造。佛子。乃至一菩萨成无上道言佛造者无有是处。诸佛为一切群生作善知识。众生依此得大智慧。无有作法亦无作者。佛子。是为第八因缘成等正觉出兴于世。菩萨摩诃萨。应如是知。复次佛子。譬如有四风轮依虚空住能持水轮。何等为四。所谓安住。不动。常住。坚固是名为四。能持水轮。水轮能持大地令不散坏。是故说大地依水轮。水轮依风轮。风轮依虚空。虚空无所依。虚空虽无所依。能令三千大千世界而得安住。如来应供等正觉。亦复如是。依如来起四种无碍大智风轮。能持一切众生善根。何等为四。所谓摄取众生皆令欢喜大智风轮。分别诸法令众生乐求大智风轮。守护众生一切善根大智风轮。决定了知无漏法界大智风轮。是名四种大智风轮。大慈为众生归依。大悲度脱众生。大慈大悲饶益众生。大慈大悲依方便智。大方便智依于如来。如来无所依。无碍慧光普照十方一切世界。佛子。是为第九因缘成等正觉出兴于世。菩萨摩诃萨应如是知。复次佛子。譬如大千世界成已种种饶益无量众生。水性众生得水安乐。陆地众生得地安乐。宫殿众生得宫殿安乐。空中众生得虚空安乐。如来应供等正觉亦复如是。出兴于世。种种饶益一切众生。见闻如来踊跃欢喜修诸善根。住尸罗者得佛戒乐。住四禅四无量者。得圣无上智明之乐。住法门者。得真实乐。住照明者。得净智乐。如是等无量法门种种饶益一切众生。佛子。是为第十因缘成等正觉出兴于世。菩萨摩诃萨应如是知　　　　大方广佛华严经卷第三十三　　　　大方广佛华严经卷第三十四　　　　东晋天竺三藏佛驮跋陀罗译　　　　宝王如来性起品第三十二之二　　佛子。菩萨摩诃萨。又复应知。如来性起正法。功德无量。行无量故。充满十方。无来去故。离生住灭。无有行故。离心意识。无有身故。性如虚空。悉平等故。一切众生无我我所。无有尽故。一切刹无尽。无有转故。不断未来际。无有退故。如来智无疑。无二平等。观察有为无为故。成等正觉饶益众生。本行回向自在满足故。尔时普贤菩萨。欲重明此义。以偈颂曰　一切众谛听　　如来十力法　一切诸世间　　最胜无有上　悉与无等等　　亦与虚空等　功德无等者　　境界不可量　一切诸如来　　功德无有量　诸余众生类　　无能思议者　如来一法门　　一切诸群生　无量亿劫中　　思量不能尽　十方诸佛刹　　尽末为微尘　有人能计算　　悉了知其数　彼人无量劫　　算数诸如来　一毛之功德　　莫能知少分　譬如一士夫　　能量虚空界　又第二士夫　　随算知量数　于亿无数劫　　算量空可尽　如来诸功德　　不可得穷尽　譬如有士夫　　能于一念中　数三世众生　　心心之所行　众生数等劫　　数之犹可尽　如来无量德　　其数不可尽　譬如诸法界　　分际不可得　一切非一切　　非见不可取　如是诸如来　　境界不可量　一切非一切　　法界无穷尽　譬如如如性　　离虚妄寂灭　亦无有生者　　亦无有灭者　如是诸如来　　及一切境界　亦同如如性　　不增亦不减　譬如未来际　　真实际无际　三世性自离　　真实不可得　等正觉如是　　境界亦复然　一切三世中　　通达无障碍　诸法无变易　　性空无作故　离垢无染污　　其性如虚空　一切诸如来　　清净性亦然　一切性无性　　非有亦非无　正法性远离　　一切语言道　一切趣非趣　　皆悉寂灭性　一切诸如来　　境界亦如是　远离语言道　　不可为譬谕　诸佛觉悟法　　性相皆寂灭　如鸟飞空中　　足迹不可得　无量大愿果　　成就净色身　具十力功德　　示现大神变　如来甚深法　　若有欲知者　应当净其意　　犹若如虚空　远离虚妄想　　及邪见颠倒　修习清净道　　究竟得净意　是故诸佛子　　一心善谛听　诸善逝境界　　我当说少分　一切诸十力　　功德不可数　觉悟群生故　　我今少演说　一切诸导师　　起清净身业　口业及意业　　境界悉清净　如来深境界　　清净妙法轮　涅槃诸善根　　我当分别说　譬如大千界　　国土初成时　非是少因缘　　能成于世界　无量方便力　　一切因缘起　三千大千界　　安置诸群生　如来诸最胜　　如是性起法　无量功德藏　　一切莫能知　十方诸世界　　皆末为微尘　算数诸微尘　　及知众生心　微尘众生心　　犹尚可知数　一切诸十力　　功德不可知　譬如因重云　　能澍降大雨　四种风轮起　　能成三千界　众生诸善根　　菩萨功德力　三千世界起　　安置众生类　如来亦如是　　因缘法云起　大智慧风轮　　离垢清净意　一切诸佛所　　修习诸善根　回向与众生　　速成等正觉　譬如虚空中　　云雨名洪澍　一切余世界　　无堪受持者　除三千大千　　世界初成时　不可动风轮　　依止虚空界　如来亦如是　　初成等正觉　十方一切界　　法云降大雨　充满胜法界　　无有能持者　唯诸大菩萨　　成就无量德　空中兴云雨　　无作无造者　本无所从来　　去亦无所至　如来亦如是　　法云雨甘露　本无所从来　　去亦无所至　一切诸菩萨　　修习无量行　随所应受化　　为彼雨正法　譬如大云雨　　无有能数者　唯摩醯首罗　　悉能分别知　善逝亦如是　　雨无量法雨　充满诸佛刹　　无有能数者　唯无上法王　　一切世界主　悉能分别知　　如观掌中宝　应灭能寂灭　　应起能令起　除灭诸邪见　　长养功德宝　如来雨正法　　除灭诸烦恼　出生不可数　　无量诸善根　修习于正见　　远离诸颠倒　一切诸最胜　　深解功德宝　譬如虚空中　　普雨一味水　众生果报力　　所起物不同　如来雨正法　　大悲一味水　随应受化故　　种种差别说　世界初成时　　先起色界宫　复于欲界天　　次第起宫殿　次复于人间　　各各造住处　然后次第起　　乾闼诸龙处　如来亦如是　　始成等正觉　初起菩萨行　　次成缘觉乘　又化心自在　　一切诸声闻　然后令众生　　修习诸善根　见清净莲华　　诸天知佛出　因雨能起风　　风能起世界　如来放光明　　分别佛菩萨　能起智慧轮　　通达诸佛法　水依风轮住　　地依于水轮　众宝树依地　　虚空无所依　智轮依如来　　慈悲依智慧　功德依方便　　法身无所依　譬如大地起　　饶益诸众生　水陆群萌类　　各各得安乐　依虚空众生　　及欲色诸天　二足四足等　　一切悉饶益　法王亦如是　　出兴于世间　令一切众生　　皆悉得饶益　若人有见闻　　恭敬供养者　除灭诸烦恼　　深解如来法　如来性起法　　世间莫能知　我所说少分　　饶益众生故　　尔时普贤菩萨摩诃萨。告诸菩萨言。佛子。云何菩萨摩诃萨。知见如来应供等正觉。此菩萨摩诃萨。知见如来具足成就无量功德。何以故。如来应供等正觉。非一法一行一身一刹化一众生故。此菩萨摩诃萨。知见如来具足成就无量法无量行无量身无量刹。平等教化一切众生故。佛子。譬如虚空。一切色处非色处。无处不至。而非至非不至。何以故。虚空无形色故。如来法身亦复如是。至一切处一切刹一切法一切众生。而无所至。何以故。诸如来身非是身故。随所应化示现其身。佛子。是为菩萨摩诃萨初入胜行门知见如来。复次佛子。譬如虚空弥广。悉能容受一切众生。而无染著。如来法身亦复如是。照一切众生。世间善根离世间善根。亦无染著。何以故。如来法身。于一切染著。悉已断故。佛子。是为菩萨摩诃萨第二胜行知见如来。复次佛子。譬如日出世间。以无量事饶益众生。所谓灭除闇冥。长养一切山林药草百谷卉木。消除冷湿。照空饶益虚空众生。照池则能开敷莲华。普悉照现一切色像。世间事业皆得究竟。何以故。日能普放无量光故。如来身日亦复如是。以无量事。普能饶益一切众生。所谓灭恶饶益。长养善法。普照饶益。除灭一切众生闇冥。大慈饶益。救护众生。大悲饶益。度脱一切。正法饶益。长养一切根力觉意。坚信饶益。除心垢浊。见法饶益。不坏因缘。天眼饶益。悉见众生死此生彼。离害饶益。不坏众生一切善根。慧光饶益。开敷一切众生心华。发心饶益究竟一切菩萨所行。何以故。如来身日。普放一切慧光明故。佛子。是为菩萨摩诃萨第三胜行知见如来。复次佛子。譬如日出。先照一切诸大山王。次照一切大山。次照金刚宝山。然后普照一切大地。日光不作是念。我当先照诸大山王。次第乃至普照大地。但彼山地有高下故照有先后。如来应供等正觉。亦复如是。成就无量无边法界智慧日轮。常放无量无碍智慧光明。先照菩萨摩诃萨等诸大山王。次照缘觉。次照声闻。次照决定善根众生。随应受化。然后悉照一切众生乃至邪定。为作未来饶益因缘。如来智慧日光不作是念。我当先照菩萨。乃至邪定。但放大智光普照一切。佛子。譬如日月出现世间。乃至深山幽谷无不普照。如来智慧日月。亦复如是。普照一切无不明了。但众生希望善根不同故。如来智光种种差别。佛子。是为菩萨摩诃萨第四胜行知见如来。复次佛子。譬如日出世间。生盲众生未曾睹见。何以故。无肉眼故。佛子。此生盲众生虽不见日。亦为日光之所饶益。因日光故。而得饮食资生众具。消除冷湿令体轻软。风寒痰[病-丙+(企-止+(套-大))]诸患悉除安隐快乐。如来慧日出现世间。亦复如是。一切邪见犯戒无智邪命生盲众生。未曾睹佛智慧日光。何以故。无信心眼故。佛子。生盲众生。虽不见如来智慧日光。然此众生。亦为如来智慧日光之所饶益。除灭四大一切诸苦。身体安乐。断一切烦恼毒痛根本。佛子。如来有光。名曰一切功德积聚。复有光明。名普照一切。复有光明。名曰清净自在普照。复有光明。名出大妙音。复有光明。名普照一切诸语言法。复有光明。名自在。除灭一切疑惑。复有光明。名无依普照。复有光明。名智慧自在。除灭一切境界虚妄。复有光明。名分别诸乘。随其所应出大妙音。复有光明。名曰圆满自在音声。庄严诸刹。悉令众生皆得清净。佛子。如来一一毛孔。放如是等千种光明。五百光明普照下方。五百光明普照上方。菩萨摩诃萨。各于其刹诸如来所。见此光已。彼诸菩萨。即时具足清净十头十眼十耳十鼻十舌十身十手十足十地十智。彼诸菩萨。因菩萨行地所得诸入皆悉清净。成就善根一切种智。声闻缘觉。皆悉除灭一切烦恼。少智生盲众生。身体柔软安隐快乐。离垢清净调伏诸根。具足成就四念处法。地狱饿鬼畜生恶道众生。众苦悉除皆得安乐。身坏命终生人天中。彼诸众生不知不觉。以何因缘何威神力来生此间。彼生盲者唯作是念。我是梵天我是梵化。尔时如来。安住普自在三昧。演出八种如来妙音。告众生言。汝等众生。非是梵天亦非梵化。蒙佛神力故。得生此间。彼诸众生。佛神力故。即识宿命所经恶道。来生此间。皆大欢喜。大欢喜已。各持优昙华云。香云。娱乐云。一切衣云盖云。幢云。末香云。妙宝云。师子幢云。半月楼阁云。赞叹庄严具云。诣如来所奉献供养。何以故。蒙佛神力慧眼开明。如来即授彼诸众生阿耨多罗三藐三菩提记。佛子当知。如来慧日。饶益生盲众生。长养具足成就善根。佛子。是为菩萨摩诃萨第五胜行知见如来。复次佛子。譬如满月。有四奇特未曾有法。何等为四。映蔽一切星宿光明。示现增减于阎浮提。一切净水影无不现。一切众生有睹见者皆悉对面。如来法身亦复如是。有四奇特未曾有法。何等为四。映蔽一切声闻缘觉学无学法功德星宿。随其所应示现寿命修短不同。法身常住未曾增减。影现一切世界净心众生菩提器中。随所闻法随解脱地应受化者。一切皆谓如来现前。其实法身无有彼此。究竟佛事。佛子。是为菩萨摩诃萨第六胜行知见如来。复次佛子。譬如三千大千世界大梵天王。以少方便。大千世界一切众生。各见梵王现在己前。亦不分身无种种身。佛子。如来亦复如是。亦不分身无种种身。于一切众生。随所应化示现其身。未曾生念。示现彼此若干众生。佛子。是为菩萨摩诃萨第七胜行知见如来。复次佛子。譬如大医王。善知众药对治之法。一切方论皆悉明练。彼大医王。阎浮提中一切药草。若现其前悉能识别。彼大医王。宿善根力。又能明了诸方论故。悉能疗治一切众病。彼大医王。临命终时作如是念。我命终后。一切众生无所归依。是故我应现巧方便。尔时医王。以药涂身。咒术自持。令我命终之后身不干燥又不散坏。犹能具足身四威仪。行住坐卧行医王事。疗治众病与本无异。如来应供等正觉无上医王。亦复如是。善能明了诸对治法。悉能除灭一切众生诸烦恼病。无量亿那由他劫修习善根。究竟般若波罗蜜。到于彼岸。善学方便药涂咒持。如来于昔。先善安住菩萨行地。般若波罗蜜巧妙方便药咒之力。住持寿命。如来以少方便施作佛事。救护众生除灭烦恼。佛子。是为菩萨摩诃萨第八胜行知见如来。复次　　佛子。譬如大海有摩尼宝。名普照明净藏。此宝光明触众生身。悉同一色若有见者眼即清净。随彼光明所照之处。雨目佉宝。皆悉遍满。饶益安乐无量众生。如来法身亦复如是。为大宝王功德积聚大智慧藏。如来有光名宝身智。若有众生触斯光者。皆悉得与佛身同色。若有众生见斯光者。皆悉逮得清净法眼。若有众生触斯光者。除贫贱苦尊贵富乐。乃至无上菩提快乐。佛子当知。如来法身无有彼此。悉能究竟一切众生而作佛事。佛子。是为菩萨摩诃萨第九胜行知见如来。复次。佛子。譬如大海有宝。名曰一切世间庄严如意摩尼宝王。具足成就百万功德。随彼宝王所住之处。一切众生所有苦患皆得除灭。随其所愿悉能充满。彼摩尼宝王。非少福众生所能得见。如来法身摩尼宝王。亦复如是。若有众生得闻见者。皆悉除灭生死之苦。若一切众生。一时专念。欲见如来皆悉睹见。能令欢喜所愿悉满。如来法身。非少福众生之所能见。除佛神力。随其所应而示现身。佛子。是为菩萨摩诃萨第十胜行知见如来。菩萨摩诃萨。具足成就无量净心。充满十方。深入法界住真实际。无生无灭三世平等。悉能除灭一切虚妄。入未来际。正法充满一切世间一切法界。一切佛身无量庄严。尔时普贤菩萨摩诃萨。欲重明此义。以偈颂曰　譬如虚空性　　无处而不至　十方世界中　　一切诸佛刹　色处非色处　　一切众生类　去来今现在　　非至非不至　一切诸最胜　　清净妙法身　无处而不至　　充满诸法界　最胜妙法身　　一切莫能见　教化众生故　　导师为示现　譬如虚空性　　无能执持者　普令诸群生　　无碍造众业　虚空无是念　　我今何所作　云何而造作　　为谁而造作　如是诸最胜　　因此净身业　普令群生类　　成就白净法　如来净法身　　饶益无量众　法身亦无念　　我利诸群萌　譬如明净日　　出现阎浮提　除灭一切闇　　普照悉无余　一切众宝山　　大地诸华池　随事而长养　　饶益一切众　最胜日如是　　饶益一切众　悉令群生类　　长养诸善根　成就慧光明　　除灭一切闇　睹见诸导师　　具足一切乐　譬如日出时　　先照大山王　又复次第照　　一切诸大山　次照诸小山　　及余高显处　然后乃普照　　世界诸大地　善逝亦如是　　清净慧日光　先照诸菩萨　　功德大山王　尔乃次第照　　一切诸缘觉　又复次第照　　声闻学无学　然后次第照　　一切诸众生　法身无是念　　我有所照明　譬如明净日　　出现于世间　生盲虽不见　　而能作饶益　除灭饥渴患　　令身柔软乐　当知明净日　　无所不饶益　佛日亦如是　　出现于世间　虽无信心眼　　而为作饶益　或闻如来声　　或触导师光　为彼作因缘　　究竟成菩提　譬如盛满月　　映蔽诸星宿　示现一切众　　有增或有减　一切澄净水　　月影无不现　世间群生类　　皆悉对目见　最胜净满月　　映蔽于二乘　随其受化者　　示现寿修短　影现诸人天　　净心菩提器　各各皆自谓　　我对天人尊　譬如大梵王　　安住梵天宫　悉于大千界　　普现梵王身　具足自在力　　变现无量身　无处而不见　　其身亦不分　导师亦如是　　具足自在力　一切十方刹　　普现无量身　不可称量身　　一切莫能见　普应现众生　　而亦不分身　譬如大医王　　善知对治法　若有得见者　　无病而不除　临欲命终时　　而生如是念　我身终没后　　一切无归依　以药涂其身　　咒术而自持　令我命终后　　如本无变异　如是诸最胜　　无上大医王　善学方便慧　　具足一切智　过去无量行　　示现净法身　众生若见者　　除灭烦恼患　譬如大海中　　摩尼众宝王　出生无量种　　清净妙光明　众生触斯光　　皆悉同宝色　若有得睹见　　彼开清净眼　最胜宝如是　　普放慧光明　若有触斯光　　悉与佛同色　众生若见者　　具足五净眼　除灭诸闇冥　　安住如来地　譬如如意宝　　随满一切愿　若有所求者　　皆悉满其意　宝王不生念　　我饶益世间　少功德众生　　不见此宝王　善逝亦如是　　令一切愿满　若有求愿者　　皆悉得满足　善逝不生念　　我利益众生　其怀恶心者　　不睹如来身　　佛子。菩萨摩诃萨。云何知见如来应供等正觉微妙音声。此菩萨摩诃萨。知见如来音声无处不至。如来种种微妙音声。令一切众生皆大欢喜。演说无量诸佛正法。随应化者悉得解了。教化众生未曾失时。令身清凉心定不乱。观察平等无生无灭。譬如呼响无主。知见出生长养诸善根故。知见甚深无边底故。知见正直究竟度法界故。知见无断摄法界故。知见不可坏究竟法界故。菩萨摩诃萨。知如来音声非量非无量。非主非无主。非智非无智。何以故。譬如世界将欲坏时。法如是故。自然演出四种音声。何等为四。一曰汝等当知。初禅安乐离欲嗔恚。远离欲界。众生闻已。自然皆得成就初禅。舍欲界身生梵天处。二曰汝等当知。二禅安乐离于觉观。无觉无观远离梵身。众生闻已。自然皆得成就二禅。舍梵世身生光音天。三曰汝等当知。三禅安乐离于喜爱。众生闻已。自然皆得成就三禅。舍光音身生遍净天。四曰汝等当知。四禅安乐远离众苦。众生闻已。自然皆得成就四禅。舍遍净身生果实天。佛子。是为世界将欲坏时。法如是故。自然出生四种音声。彼声无主亦无作者。如来妙音亦复如是。亦无有主无有作者。自然出生四种妙音。随顺佛法。何等为四。一曰汝等当知。一切行苦。地狱畜生饿鬼中苦。阎罗王苦。恶行者苦。无功德苦。著我我所苦。欲生人天。当种善根修诸功德。远离八难得无难处。众生闻已。舍离颠倒修习善根。远离八难生人天中。二曰汝等当知。一切行苦皆悉炽然如烧铁丸。一切众行悉磨灭法。寂灭涅槃远离炽然清凉安乐。众生闻已皆修善根。修善根已得音声忍。得音声忍已学声闻乘。三曰汝等当知。学声闻乘者。为学小智。因他觉悟。更有胜道名缘觉乘。悟不由师。汝等应学。若有众生乐胜道者。闻此音声学缘觉乘。四曰汝等当知。过声闻缘觉。更有胜道。名曰大乘。修菩萨行。究竟六波罗蜜。具菩萨行得不退转。不舍菩萨心。永离生死。向无上菩提。若有众生诸根猛利。过去修习无量善根。又复承佛威神力故。得闻此音发菩提心。诸佛如来微妙音声。不从身出不从心出。而能饶益无量众生。佛子。是为菩萨摩诃萨初胜妙行知见如来微妙音声。复次佛子。譬如呼响因山声起。无有积聚不可睹见。随种种声悉能应对。实无所应。如来妙音亦复如是。无有方处。但随所应而出音声。音声非实。不可觉知不可言说。佛子。是为菩萨摩诃萨第二胜行知见如来微妙音声。复次佛子。譬如天妙音声。于虚空中自然而出。悉能觉悟放逸天子。而告之言。汝等当知。五欲无常。虚妄颠倒须臾变异。如逆风执火。愚夫所习。汝莫放逸。若放逸者。身坏命终堕三恶道。放逸诸天闻此音声。生恐怖心厌离五欲。各舍宫殿诣正法堂。修习善法爱乐正道。佛子。天妙音声。亦无有主亦无作者。不起不灭。而能利益放逸诸天。如来妙音亦复如是。普为放逸诸众生故。出生无量正法音声。而觉悟之。谓无著声。不放逸声。无常苦空非我之声。寂灭涅槃声。皆悉充满一切法界。随其所应悉令欢喜。各随所乐修学诸乘。出生无量大智音声。不退转声。具足菩萨。诸行音声。如来一切智慧地声。众生闻此诸音声已。无量无数阿僧祇众生。修习善法。或学声闻辟支佛乘。或学无上摩诃衍乘。如来妙音超绝众相。言语道断。佛子。是为菩萨摩诃萨第三胜行知见如来微妙音声。复次佛子。譬如自在天王有天宝女。名曰善口。于一语中。演出百千娱乐音声。于彼一一娱乐音中。复出百千娱乐音声。佛子当知。一善口声。出生无量微妙音声。如来音声亦复如是。于一音中出无量声。随其所应悉令开解。佛子。是为菩萨摩诃萨第四胜行知见如来微妙音声。复次佛子。譬如大梵天王。于梵众中出梵音声。一切大众无不闻者。彼梵音声不出众外。时梵身诸天。各作是念。大梵天王唯与我语不对余天。如来应供等正觉。亦复如是出生无量无上妙音。应受化者皆悉得闻。不出众外。何以故。彼诸众生根未熟故。闻佛音者各作是念。今日如来唯为我说。不为余人。如来所出音声亦无所出。闻佛音者亦无所闻。能为众生施作佛事。佛子。是为菩萨摩诃萨第五胜行知见如来微妙音声。复次佛子。譬如水性皆同一味。随器异故味有差别。水无是念我作众味。如来妙音亦复如是。皆悉一味。谓解脱味。随诸众生受化器异。应有差别。如来音声。不作是知不作是念。我作种种别异音声。佛子。是为菩萨摩诃萨第六胜行知见如来微妙音声。复次佛子。譬如阿耨达龙王。兴大重云。满阎浮提普降大雨。百谷草木皆悉滋长江河池泉一切盈满。此大雨水。不从龙王身心中出。而能饶益无量众生。如来应供等正觉。亦复如是兴大悲云遍满世间。普雨无上甘露正法。令一切众生皆大欢喜。出生善根。长养正法。具足诸乘。如来音声不从外来亦不内出。而能饶益一切众生。佛子。是为菩萨摩诃萨第七胜行知见如来微妙音声。复次佛子。譬如摩那斯龙王。将欲降雨。先兴重云弥覆虚空。凝停七日而未降雨。先令众生究竟诸业。何以故。彼大龙王。慈悲心故。过七日已。渐降微雨普润大地。如来应供等正觉。亦复如是。将雨法雨。先兴法云普覆众生。未便即雨甘露正法。先令众生成熟诸根。诸根熟已。然后渐降甘露法雨。若即说深法。众生恐怖。是故如来渐渐微雨一切种智甘露法味。佛子。是为菩萨摩诃萨第八胜行知见如来微妙音声。复次佛子。譬如海中有大龙王。名大庄严。或连雨十日或二十日或百日或千日或百千日。佛子。雨不作是念。我雨十日乃至百千日。但彼龙王。有不可思议自在力故。或十日雨。乃至百千日雨。如来应供等正觉。亦复如是。欲雨微妙甘露正法。或十种音声。或二十或百或千或百千。或八万四千行种种音声。乃至无量亿那由他声分别说法。令一切众生皆悉欢喜。如来妙音不作是念。我能演说种种诸法。又法界清净无有差别。化众生故所说不同。佛子。是为菩萨摩诃萨第九胜行知见如来微妙音声。复次佛子。譬如娑伽罗龙王。欲现龙王大自在力。为欲饶益群生类故。从四天下乃至他化自在天处。兴大重云遍覆六天。有种种色。或有处如阎浮檀金色。或有处如琉璃色。或有处如白银色。或有处如玻璃色。或有处如玫瑰色。或有处如码瑙色。或有处如胜宝藏色。或有处如赤真珠色。或有处如妙香色。或有处如种种衣色。或有处如清净水色。或有处如种种杂色。如是等无量色云。覆四天下乃至六天。覆已出诸电光。所谓阎浮檀金色云。出琉璃电光。琉璃色云。出阎浮檀金电光。白银色云。出玻璃电光。玻璃色云。出白银电光。玫瑰色云。出码瑙电光。码瑙色云。出玫瑰电光。胜宝藏色云。出赤真珠电光。赤真珠色云。出胜宝藏电光。妙香色云。出种种衣色电光。种种衣色云。出妙香色电光。净水色云。出种种杂色电光。种种杂色云。出净水电光。广说乃至一种色云。出种种色电光。种种色云。出一种色电光。又震种种大雷音声。令众生欢喜。所谓天女歌音。天娱乐音。龙女歌音。乾闼婆女歌音。紧那罗女歌音。大地音。大海音。鹿王音。或有异类奇妙种种鸟音。或种种歌音。尔时龙王。起若干风降微细雨。饶益安乐无量众生。从四天下上至六天。普雨种种无量异雨。所谓于大海中雨名洪澍。无有断绝。于他化自在天。普雨歌颂娱乐音声。于化自在天。普雨解脱明净光宝。于兜率陀天。普雨顶髻明月神珠。于夜摩天。普雨种种众庄严具。于三十三天。普雨妙香。于四天王。普雨宝衣。于龙王宫。普雨赤明真珠。于阿修罗处。普雨兵仗。名伏怨敌。于郁单越。普雨众华。如是广说。遍四天下。雨种种雨。然彼龙王。其心平等无有彼此。但以众生根不同故。雨有差别。如来应供等正觉无上法王。亦复如是。将欲应现无量大法。先以清净身云。普覆一切法界。随其所应示现身云。或有众生。应见如来生身之云。或有众生。应见如来神力住持身云。或有众生。应见如来色身之云。或有众生。应见如来种种身云。或有众生。应见如来功德身云。或有众生。应见如来智慧身云。或有众生。应见如来不坏身云。或有众生。应见如来无畏身云。或有众生。应见如来法界身云。佛子。如来以如是等无量身云。普覆一切世界。随其所应示现光明电光。或有众生。得见如来光明电光。名无所不至。或有众生。得见如来光明电光。名照无量无边。或有众生。得见如来光明电光名曰入佛微密之教。或有众生。得见如来光明电光。名明净普照。或有众生。得见如来光明电光。名曰净照。或有众生。得见如来光明电光。名入无尽藏陀罗尼门。或有众生。得见如来光明电光。名不乱正念。或有众生。得见如来光明电光。名不退智慧。或有众生。得见如来光明电光。名顺入诸趣。或有众生。得见如来光明电光。名普令众生满足诸愿。佛子。如是如来应供等正觉。普为众生。示现如来光明电光。现电光已。出生无量诸大三昧雷震音声。所谓出正觉三昧雷声。离垢寂静海三昧雷声。一切法自在三昧雷声。金刚圆满三昧雷声。须弥山王幢三昧雷声。海印三昧雷声。日光三昧雷声。普令众生欢喜三昧雷声。无尽功德藏三昧雷声。不坏解脱阿罗汉三昧雷声。佛子。如来应供等正觉。于佛身云。出生无量种种三昧雷声。出雷声已。欲说甘露法时。先现如来大智风轮瑞相。从无障碍大慈悲起。先令一切众生及诸菩萨身心柔软皆大欢喜。如来如是。以正法云大慈悲云不可思议云。令一切众生身心柔软。然后乃雨不可思议。大法云雨。所谓为坐道场一切菩萨。雨不可坏法界大法云雨。为最后身菩萨。雨如来密教菩萨娱乐自在大法云雨。为一生补处菩萨。雨清净普照大法云雨。为得记菩萨。雨如来庄严大法云雨。为得忍菩萨。雨功德宝智华不断菩萨行大法云雨。为向行菩萨。雨不退行入化门甚深门无有疲厌大法云雨。为初发心菩萨。雨如来定行大慈大悲救护众生大法云雨。为乐缘觉者。雨深知缘起离断常见无坏解脱果法云雨。为求声闻者。雨降伏烦恼怨敌智藏法云雨。为修习长养善根众生及决定不决定众生。雨种种欢喜法门云雨。佛子。雨如是等十种无量无边大法云雨。充满法界。佛子。如来应供等正觉。其心平等无有彼此。但以众生根不同故。如来法雨现有差别。佛子。是为菩萨摩诃萨第十胜行知见如来微妙音声　　　　大方广佛华严经卷第三十四　　　　大方广佛华严经卷第三十五　　　　东晋天竺三藏佛驮跋陀罗译　　　　宝王如来性起品第三十二之三　　复次佛子。菩萨摩诃萨。知见如来音声十种无量。何等为十。所谓知见虚空等无量。无处不至故。知见法界等无量。无处不彻故。知见众生界等无量。令一切众生悉欢喜故。知见行业等无量。广说一切果报故。知见烦恼等无量。究竟寂灭故。知见种种音声等无量。随应受化无不闻故。知见欲乐等无量。悉分别说诸解脱故。知见三世等无量。无分际故。知见智慧等无量。深入一切法故。知见佛境界不退等无量随顺如如法界故。佛子。菩萨摩诃萨。知见如来应供等正觉音声。有如是等十种无量阿僧祇。尔时普贤菩萨。欲重明此义。以偈颂曰　世界欲坏时　　于彼虚空中　众生福报力　　自然出四声　于彼四禅中　　寂乐离众苦　众生闻是已　　厌离欲界身　十力亦如是　　自然出四声　充满于法界　　无处而不闻　众生因缘力　　佛应四种声　其有闻音者　　永度生死海　譬如因山谷　　出生呼声响　从外一切音　　响声随应对　种种因缘起　　闻者亦不同　响不作是念　　我出种种音　如来声如是　　出生无量音　随应受化者　　一切无不闻　皆悉令欢喜　　调伏诸众生　音声亦无念　　我出种种音　譬如天妙音　　于彼虚空中　自然而演出　　觉悟诸天子　诸天子闻此　　正法妙音声　修习不放逸　　厌离于五欲　十力亦如是　　出生微妙声　法云音充满　　一切诸世界　令众生觉悟　　彼音无生灭　若有得闻者　　皆悉证菩提　如自在天王　　宝女名善口　于一音声中　　出生百千声　复于一一音　　出生百千声　诸天若闻者　　一切皆悦乐　十力亦如是　　于彼一音中　随应一时演　　众生数等音　众生闻音已　　除灭诸烦恼　音声不作念　　我能有所灭　譬如大梵王　　出清净梵音　一切梵天众　　无有不闻者　一一梵音声　　令梵众欢喜　遍满梵天众　　音声不出外　功德大梵王　　安处如来座　演出一妙音　　充满诸法界　随应受化者　　一切无不闻　声不出众外　　以无信心故　譬如诸水性　　皆悉同一味　清净离垢浊　　具足八功德　所因地不同　　众器各别异　随彼因缘故　　水味有差别　佛子应当知　　一切智音声　如来微妙音　　悉同解脱味　众生所造行　　若干差别故　善逝随应化　　所闻各不同　譬如阿耨达　　自在大龙王　兴云覆世间　　普雨润大地　长养诸丛林　　百谷药草等　彼所降雨水　　不从身心出　如来亦如是　　初兴大法云　普覆诸法界　　雨大甘露法　令众增善根　　除灭烦恼热　而彼甘露法　　不从身心出　譬如大龙王　　名曰摩那斯　七日起重云　　凝停不降雨　普令一切众　　究竟诸事业　渐降微细泽　　然后乃大雨　十力兴法云　　普覆诸法界　雨大甘露法　　饶益诸群生　随应受化者　　为彼说深法　闻者不恐怖　　究竟成菩提　譬如大龙王　　名曰大庄严　先布密重云　　然后降大雨　或十二十日　　乃至百千日　雨水等一味　　众生故不同　究竟至如来　　大辩之彼岸　或说十法门　　乃至百千门　或说八万四　　乃至无量行　如来不生念　　我分别法界　譬如海龙王　　名曰娑伽罗　先兴密重云　　弥覆四天下　普雨一切处　　各各悉不同　龙王心平等　　亦无有憎爱　最胜亦如是　　无上法龙王　兴起大悲云　　普覆于一切　为道场菩萨　　雨大甘露法　随其所应化　　如来心平等　　佛子。云何菩萨摩诃萨。知见如来应供等正觉心。此菩萨摩诃萨。知心意识非即如来。但知如来智无量故。心亦无量。佛子。譬如虚空。悉为一切万物所依。而彼虚空无所依止。如来智慧亦复如是。悉为一切世间智慧。离世间智之所依止。而如来智无所依止。佛子。是为菩萨摩诃萨最初胜行知见如来应供等正觉心。复次佛子。譬如清净法界。悉为一切声闻缘觉菩萨解脱之所依止。而清净法界无增无减。如来智慧亦复如是。为一切世间出世间智。算数巧术一切众智之所依止。而如来智无增无减。佛子。是为菩萨摩诃萨第二胜行知见如来应供等正觉心。复次佛子。譬如四大海水。悉能泽润四天下地八十亿小洲。若有众生。于彼诸处。方便求水无往不得。而彼大海不作是念。我能资给诸众生水。如来智慧大海亦复如是。悉能泽润一切众生心。彼诸众生。各于法门修习善根。皆得智慧光明。而如来不作是念。我能悉与众生智慧。佛子。是为菩萨摩诃萨第三胜行知见如来应供等正觉心。复次。佛子。譬如大海有四种宝珠。此四种宝。悉生海中一切众宝。若无此宝。海中众宝悉皆灭失。何等为四。一名众宝积聚。二名无尽宝藏。三名远离炽然。四名一切庄严聚。是为四宝。佛子。此四种宝。一切阿修罗迦楼罗诸龙神等。悉不得见。何以故。娑伽罗龙王密置深宝藏故。此四种宝端严方正。如来应供等正觉海。亦有四种大智宝珠。出生一切声闻缘觉学无学智。及诸菩萨智慧大宝。何等为四。一名无染巧妙方便清净智宝。二名分别演说有为无为清净智宝。三名分别演说一切诸法而不坏法界清净智宝。四名应化众生未曾失时清净智宝。是为如来大海四种清净智宝。佛子。此如来四种清净智宝。一切众生无能见者。何以故。此四种智慧大宝安置如来微密法宝藏故。菩萨慧光端严殊特。佛子。是为菩萨摩诃萨第四胜行知见如来应供等正觉心。复次佛子。譬如大海有四炽然光明大宝。此四种宝。悉能消竭大海无极之水。何等为四。一名日藏光明大宝。一名离润光明大宝。三名火珠光明大宝。四名究竟无余光明大宝。佛子。若大海中无此四宝。四域天下金刚围山。乃至非想非非想处。皆悉漂没。佛子。此日藏光明大宝。能变海水。悉成为酪。离润光明大宝。能变酪海。悉成为酥。火珠光明大宝。能悉炽然酥海。究竟无余光明大宝。悉然酥海。永尽无余。如来应供等正觉海。亦有四种智光摩尼大宝。照诸菩萨。具足修习一切众行。乃至成佛平等智慧。何等为四。一者永息一切不善波浪智光大宝。二者灭一切法爱智光大宝。三者大慧智光大宝。四者与如来等无量智光大宝。佛子。彼菩萨摩诃萨修集菩提时。起无量生死不善波浪。一切诸天阿修罗等。悉无能止。如来以息一切不善波浪智光大宝。照耀菩萨不善波浪。令永止息。坚固安住无上三昧。以灭一切顺法爱智光大宝。灭一切三昧难舍味著。以大慧智光大宝。灭一切无明。净慧通达。以与如来等无量智光大宝。以少方便。出生如来智慧之地。佛子。若无如来四种智光大宝。乃至一菩萨得如来地。无有是处。佛子。是为菩萨摩诃萨第五胜行知见如来应供等正觉心。复次佛子。譬如从水轮际。上至非想非非想天。一切三千大千世界依虚空住。谓无色界众生处。色界众生处。欲界众生处。此三界处悉依虚空。而彼虚空无有迫迮。如来智慧亦复如是。一切声闻缘觉菩萨。知有为法智慧。知无为法智慧。如是等一切智慧。悉依如来智慧而起。悉依如来智慧而住。如来智慧无有迫迮。何以故。如来智慧无所不至故。佛子。是为菩萨摩诃萨第六胜行知见如来应供等正觉心。复次佛子。譬如雪山顶有药王树。名非从根生非不从生。彼药王树。从六百八十万由旬下极金刚地水轮际生。佛子。此药王树。若生根时。阎浮提树一切根生。若生茎时。阎浮提树皆悉生茎。若生枝叶华果时。阎浮提树一切悉生枝叶华果。此药王树根能生茎。茎能生根。是故名曰不从根生非不从根。佛子。此药王树。一切诸处皆悉生长。唯除二处。所谓地狱深坑及水轮中不得生长。而大药王树亦不舍生性。如来智慧大药王树亦复如是。从一切如来种姓中生。于过去世。修习大慈悲等无量无边功德。坚固正住不可倾动。三世无量善根智慧。皆悉普覆一切世间。除灭一切恶道众难。巧方便茎。净法界枝。诸禅三昧解脱之叶。七觉意华。无上解脱果。陀罗尼持初无增减。佛子。如来智慧大药王树。复有异名。名根坚固不坏。何以故。不舍不断菩萨众行。是故其根名曰不坏。彼如来智慧大药王树。初生根时。一切菩萨。悉生大慈悲根。未曾舍离一切众生。初生茎时。一切菩萨。皆悉生长坚固精进正直心茎。初生枝时。一切菩萨。生长一切波罗蜜枝。初生叶时。一切菩萨。生长一切净戒威仪头陀功德之叶。初生华时。一切菩萨。善根庄严相好华敷。初生果时。一切菩萨。得无生忍受佛记果。佛子。如来智慧大药王树。唯除二处。不得生长。所谓声闻缘觉涅槃。地狱深坑。及诸犯戒。邪见贪著。非法器等。而如来树非不生长。其余一切应受化者。皆悉生长。而如来智慧大药王树。不增不减。佛子。是为菩萨摩诃萨第七胜行知见如来应供等正觉心。复次佛子。譬如火劫起时。三千大千世界一切所有大地草木金刚围山。皆悉炽然烧尽无余。设有一人。若以干草投彼火中。宁得不然。答言不也。无不烧尽。佛子。彼所投草。犹可不尽。如来智慧。于一切众生。一切佛刹。一切劫数。一切诸法。无不悉知。若有不知。无有是处。何以故。如来智慧不可破坏。悉明达故。佛子。是为菩萨摩诃萨第八胜行知见如来应供等正觉心。复次佛子。譬如风灾坏世界时。有大风起。名曰坏散。悉能坏散磨灭大千世界金刚围山一切万物。尔时三千大千世界外。复有风起。名障坏散风灾。不令风灾得至余方。佛子。若无此障风。十方无量无边阿僧祇世界。无不散灭。如来应供等正觉亦复如是。有大智风。名曰散灭一切烦恼。悉能散灭一切菩萨烦恼习气。如来复有巧方便智风。能持一切菩萨。不令究竟尽灭。堕于声闻辟支佛地。菩萨摩诃萨。得此巧方便智风力故。能过声闻辟支佛地。究竟佛地。佛子。是为菩萨摩诃萨第九胜行知见如来应供等正觉心。复次佛子。如来智慧无处不至。何以故。无有众生无众生身。如来智慧不具足者。但众生颠倒不知如来智。远离颠倒。起一切智无师智无碍智。佛子。譬如有一经卷。如一三千大千世界。大千世界一切所有无不记录。若二千世界等悉记二千世界中事。小千世界等悉记小千世界中事。四天下等悉记四天下事。须弥山王等悉记须弥山王事。地天宫等悉记地天宫殿中事。欲天宫等悉记欲界天宫殿中事。色天宫等悉记色界天宫殿中事。若无色天宫等悉记无色界天宫殿中事。彼三千大千世界等经卷。在一微尘内。一切微尘亦复如是。时有一人。出兴于世。智慧聪达。具足成就清净天眼。见此经卷在微尘内。作如是念。云何如此广大经卷在微尘内。而不饶益众生耶。我当勤作方便破彼微尘。出此经卷饶益众生。尔时彼人。即作方便破坏微尘。出此经卷饶益众生。佛子。如来智慧。无相智慧。无碍智慧。具足在于众生身中。但愚痴众生颠倒想覆。不知不见不生信心。尔时如来。以无障碍清净天眼。观察一切众生。观已作如是言。奇哉奇哉。云何如来具足智慧在于身中。而不知见。我当教彼众生。觉悟圣道。悉令永离妄想颠倒垢缚。具见如来智慧在其身内。与佛无异。如来即时教彼众生。修八圣道。舍离虚妄颠倒。离颠倒已具如来智。与如来等饶益众生。佛子。是为菩萨摩诃萨第十胜行知见如来应供等正觉心。佛子。菩萨摩诃萨。有如是等无量无数诸胜妙行知见如来应供等正觉心。尔时普贤菩萨。欲重明此义。以偈颂曰　欲知如来心　　应解最胜智　如来智无量　　最胜心亦然　十方诸世界　　一切众生类　皆悉依虚空　　虚空无所依　一切法界中　　众生种种乐　方便巧智术　　依最胜智起　一切诸智慧　　悉依善逝智　如来最胜智　　寂然无所依　声闻缘觉乘　　解脱智慧果　悉从法界起　　法界无增减　最胜智如是　　能起一切智　学智无学智　　了达有无智　善逝无上智　　出生一切智　非生非不生　　皆悉无增减　譬如大海水　　泽润一切地　众生善方便　　求水无不得　大海地无念　　我与众生水　大海无增减　　方便求悉得　十方诸世界　　一切群生类　善逝智慧海　　皆悉能润泽　各各勤方便　　修习诸法门　一切修行者　　疾得智慧光　如娑伽龙王　　有四妙宝珠　密置深宝藏　　众生无能见　端严而方正　　常住于大海　因此四摩尼　　生出一切宝　最胜四种智　　无量不可称　出生一切众　　无量诸智慧　安住大乘藏　　无量德庄严　除受记菩萨　　一切莫能见　譬如大海中　　有四摩尼宝　光焰甚猛热　　能消大海水　若无此四宝　　天地悉漂没　大海无增减　　四域皆安住　如来四种智　　无量不可称　能止诸菩萨　　不善根波浪　一切三世间　　欲色无色界　离我及我所　　安住于虚空　善逝智亦然　　一切智根本　声闻学无学　　及诸缘觉智　菩萨普饶益　　无量甚深智　悉依如来智　　如来智无依　如彼雪山顶　　有大药王树　名不从根生　　非不从根生　由此药王树　　生长因缘故　悉生阎浮提　　一切诸树林　彼树根生时　　一切树根生　茎枝叶华实　　一切亦如是　清净甚深智　　如来性中生　依因如来智　　出生修行智　一切菩萨行　　无量诸功德　如来智树王　　平等心地生　譬如劫尽时　　猛盛大火栽　设人投干草　　犹可烧不尽　善逝清净智　　无量无有边　悉能分别知　　三世众生类　又知一切劫　　一切诸佛刹　如是无量法　　如来悉了知　譬如劫尽时　　风栽名坏散　能坏诸大地　　金刚及须弥　刹外有风起　　名曰障散坏　若无此风者　　十方悉磨灭　十力亦如是　　智慧风无量　皆悉能散灭　　菩萨诸烦恼　如来方便智　　摄取诸菩萨　过声闻缘觉　　安住如来地　譬如微尘内　　有一大经卷　三千世界等　　无益众生类　尔时有一人　　出兴于世间　破尘出经卷　　饶益一切世　如来智如是　　众生悉具有　颠倒妄想覆　　众生不知见　如来教众生　　修习八圣道　除灭一切障　　究竟成菩提　　佛子。云何菩萨摩诃萨。知见如来应供等正觉境界。此菩萨摩诃萨。成就无量无边无碍智慧。知一切众生是如来境界。一切世间。一切刹。一切法。一切众生行。如如不坏境界。无碍法界境界。实际无际境界。无量虚空境界。非境界境界。是如来境界。佛子。一切众生无量故。如来境界无量。一切世间无量故。如来境界无量。乃至非境界境界无量故。如来境界无量。非境界至一切处。而无所至。如来境界亦复如是。佛子。菩萨摩诃萨。知心境界是如来境界。如心境界无量故。如来境界无量。何以故。随心无量。出生智慧亦复如是。佛子。譬如大龙随心降雨。雨不从内亦不从外。如来境界亦复如是。随心所念。于念念中。出生无量不思议智。彼诸智慧悉无来处。佛子。一切大海水。皆从龙王心愿所起。如来智海亦复如是悉从大愿力起。佛子。如来智海无量无边。不可言说。不可思议。我说小谕。汝今谛听。佛子。此阎浮提内。流出二千五百河水。悉入大海。俱耶尼内。流出五千河水。悉入大海。弗婆提内。流出八千四百河水。悉入大海。郁单越内。流出一万河水。悉入大海。佛子。此四天下内。如是二万五千九百河水。悉入大海。佛子。于意云何。此水多少。答言甚多。佛子。复有十光明龙王。雨大海中悉过前水。百光明龙王。雨大海中复悉过前。大庄严龙王。雨大海中复悉过前。摩那斯龙王。雨大海中复悉过前。大雷龙王。雨大海中复悉过前。难陀。跋难陀龙王。雨大海中复悉过前。无量光明龙王。雨大海中复悉过前。流注不断龙王。雨大海中复悉过前。大胜龙王。雨大海中复悉过前。金刚光明龙王。雨大海中复悉过前。佛子。如是等八十亿龙王。各雨大海展转过前。娑伽罗龙王太子名曰佛生。雨大海中复悉过前。佛子。彼十光明龙王所住渊池。流入大海复悉过前。百光明龙王所住渊池。流入大海复悉过前。大庄严龙王所住渊池。流入大海复悉过前。摩那斯龙王所住渊池。流入大海复悉过前。大雷龙王所住渊池。流入大海复悉过前。难陀。跋难陀龙王所住渊池。流入大海复悉过前。无量光明龙王所住渊池。流入大海复悉过前。流注不断龙王所住渊池。流入大海复悉过前。大胜龙王所住渊池。流入大海复悉过前。金刚光明龙王所住渊池。流入大海复悉过前。如是等广说。乃至娑伽罗龙王太子所住渊池。流入大海复悉过前。佛子。如彼十龙王。及八十亿龙王。乃至娑伽罗龙王太子。雨大海中及其渊池。皆悉不及娑伽罗龙王所雨大海。娑伽罗龙王所住渊池。涌出流入大海倍复过前。彼涌流水。青琉璃色。盈满大海。涌出有时。是故海潮常不失时。佛子。如是大海。其水无量。珍宝无量。众生无量。大地无量。佛子。于意云何。彼大海水。为无量不。答言实尔。其水深广不可为谕。佛子。如是海水深广无量。于如来无量智海。百分不及其一。乃至不可为譬。但随所应化。为作譬谕。佛子。菩萨摩诃萨。知见如来智海。深广无量。从初发心。乃至不断菩萨无量行故。知见道品宝无量。不断三宝故。知见无量众生欢喜。长养一切声闻学无学及缘觉故。知见大地无量。从欢喜地乃至究竟无碍智地故。佛子。是为菩萨摩诃萨知见如来应供等正觉。境界无量。饶益一切众生。无量智慧故。尔时普贤菩萨。欲重明此义。以偈颂曰　离垢净境界　　无量不可称　殊胜愿力故　　一切无有量　譬如心境界　　无量无有边　一切诸十力　　境界亦如是　譬如大龙王　　不离于本处　以心愿力故　　其雨无有量　雨水无从来　　亦无有去处　龙王愿力故　　随心雨无量　一切十方刹　　十力亦如是　本无所从来　　去亦无所至　无量诸境界　　悉从心缘起　一切诸法界　　皆入一毛道　譬如大海水　　无量无有边　众生及珍宝　　大地亦无量　海水常湛然　　皆悉同一味　随众生受用　　其味各不同　最胜亦如是　　智慧海无量　三宝最胜故　　是故宝无量　声闻学无学　　辟支佛无量　具修无上道　　故说地无量　　佛子。云何菩萨摩诃萨。知见如来应供等正觉行。此菩萨摩诃萨。知见如来无碍行。如如行。是如来行如如。过去不灭。未来不至。现在不起。如来行亦如是。不灭不至不起。佛子。譬如法界无量无缚。何以故。法界无身故。如来行亦如是。无量无缚。何以故。如来行无身故。佛子。譬如鸟飞虚空。经百千年。所游行。处不可度量。未游行处亦不可量。何以故。虚空无分齐故。如来应供等正觉行。亦复如是。若使有人。于百千亿那由他劫。分别解说如来之行。已解说者不可限量。未解说者亦不可量。何以故。如来行无分齐故。佛子。如来应供等正觉。住如来住。无所住故。而能普为一切众生。示现开导如来之行。众生见已。出过一切诸障碍道。佛子。譬如金翅鸟王飞行虚空。安住虚空。以清净眼。观察大海龙王宫殿。奋勇猛力。以左右翅博开海水。悉令两辟。知龙男女有命尽者。而撮取之。如来应供等正觉金翅鸟王。亦复如是。安住无碍虚空之中。以清净眼。观察法界诸宫殿中。一切众生。若有善根已成熟者。奋勇猛十力。止观两翅。博开生死大爱海水。随其所应。出生死海。除灭一切妄想颠倒。安立如来无碍之行。佛子。譬如日月周行虚空。不作是念。我行虚空。从何所来。去至何所。如来亦复如是。周行无碍解脱虚空。分别一切法界。饶益一切众生。广作佛事。如来不作是念。我有去来。佛子。菩萨摩诃萨。以如是等无量无边胜行。知见如来应供等正觉行。尔时普贤菩萨。欲重明此义。以偈颂曰　譬如如无尽　　无生亦无灭　亦无有方处　　求之不可见　如来亦如是　　境界不可量　远离于三世　　其性悉如如　譬如诸法界　　非界非不界　非有亦非无　　非量非无量　功德持如是　　所行不可量　非有亦非无　　其身本无故　如鸟飞虚空　　经由百千年　行处未行处　　皆悉不可量　若人百千劫　　演说如来行　已说及未说　　皆悉不可量　譬如金翅鸟　　安住于虚空　观察龙王宫　　撮取其男女　十力亦如是　　安住如来行　善根纯熟者　　令出烦恼海　譬如净日月　　周行于虚空　安乐一切众　　不念我能尔　如来亦如是　　游行诸法界　度脱一切众　　不念我能度　　佛子。云何菩萨摩诃萨。知见如来应供等正觉菩提。此菩萨摩诃萨。知见菩提。解一切义。灭除疑惑。不二等觉。无相。无行。无退。无量无边。无缚无脱。远离二边知处非处。知一切字一切语言法。知一切众生心心所行。知一切根烦恼习性。于一念中。悉知三世一切诸法。佛子。譬如大海。为一切众生色像之印。是故大海说名为印。如来应供等正觉菩提。亦复如是。一切众生心念诸根。现菩提中而无所现。故说如来为一切觉。佛子。一切诸佛菩提。一切文字所不能记。一切语言所不能说。不可为譬。但随所应。如来为之分别演说。佛子。如来应供等正觉成菩提时。住佛方便。得一切众生等身。得一切法等身。得一切刹等身。得一切三世等身。得一切如来等身。得一切诸佛等身。得一切语言等身。得一切法界等身。得虚空界等身。得无碍法界等身。得出生无量界等身。得一切行界等身。得寂灭涅槃界等身。佛子。随如来所得身。当知音声及无碍心。亦复如是。如来具足如是等三种清净无量。佛子。如来身中。悉见一切众生发菩提心。修菩萨行成等正觉。乃至见一切众生寂灭涅槃。亦复如是。皆悉一性以无性故。无相无尽。无生无灭故。我非我性故。众生非众生性故。觉无所觉故。法界无自性故。虚空界无自性故。如是等觉一切无性。无尽智。自然智。一切如来无极大悲。度脱众生。佛子。譬如虚空界。世界若成若败。常无增减。何以故。虚空无生灭故。如来应供等正觉。菩提若成未成。常无增减。一性无性舍离众性。佛子。设有一人出兴于世。彼能化作恒沙等心。彼一一心。悉能化作恒沙如来。无色无形。如是恒沙等劫。常化不绝。于意云何。彼化如来宁为多不。答曰。我知仁意。若化不化等无有异。善哉善哉。佛子。诚如所言。佛子。设使一切众生。于一念中悉成正觉。若成未成皆悉平等。何以故。菩提无性故。无增无减。如来菩提皆悉一性。所谓无性。佛子。是为菩萨摩诃萨知见如来应供等正觉菩提。佛子。如来应供等正觉。成正觉已。正受三昧。名曰善觉。正受三昧已。得菩提身。数与一切众生身等。如一三昧。一切三昧。一切法门。亦复如是。佛子。是为菩萨摩诃萨知见如来应供等正觉菩提身。复次佛子。菩萨摩诃萨。于一毛道。悉知一切众生等如来之身。如一毛道。一切毛道。一切法界处。亦复如是。何以故。如来菩提身。无处不至。无处不有故。如来应供等正觉。本求菩提勤修精进。往诣道场菩提树下。处师子座。成最正觉。究竟菩提。复次佛子。此菩萨摩诃萨。自知身中。悉有一切诸佛菩提。何以故。彼菩萨心。不离一切如来菩提故。如自心中。一切众生心中。亦复如是。无量无边。无处不有。不可破坏。不可思议。佛子。菩萨摩诃萨。以如是等无量无边不可思议方便法门知见如来应供等正觉菩提。尔时普贤菩萨。欲重明此义。以偈颂曰　菩提非二法　　远离于二边　除灭一切恶　　平等觉诸法　了达一切法　　皆悉如虚空　非我非无我　　等觉一切法　譬如诸大海　　一切众生类　色像悉显现　　故说一切印　十方世界中　　一切众生类　无上菩提海　　无法而不现　譬如虚空性　　世界成坏时　若成若未成　　虚空无增减　最胜亦如是　　无上菩提道　若觉若未觉　　一性亦无性　譬如无量劫　　念念化诸佛　若化若不化　　皆悉等无异　设一切众生　　一时成正觉　若成若未成　　菩提无增减　最胜有三昧　　名曰为善觉　道场成菩提　　逮得此三昧　普放无量光　　一切众生等　除灭一切闇　　开悟诸群生　三世一切劫　　佛刹及诸法　诸根心心法　　一切虚妄法　于一佛身中　　此法皆悉现　是故说菩提　　无量无有边　　佛子。云何菩萨摩诃萨知见如来应供等正觉转法轮。此菩萨摩诃萨。知见如来一切愿。一切法转无所转。本无所起。三转圆满皆悉清净。悉能远离一切邪见。离欲际非际。一切诸法。如虚空际。不可言说。一切法寂灭。涅槃性故。菩萨摩诃萨。知见一切文字。一切语言法。悉转法轮。如来音声无所不至故。知见法轮如响。真实法性故。知见一切音声皆是一声。如来以此而转法轮。佛转法轮无有主故。知见转法轮无漏无尽。内外无所有故。佛子。譬如文字。于无量无数劫。说不可尽。如来应供等正觉转正法轮。亦复如是。一切文字。一切语言。说不可尽。如来法轮。悉入一切语言文字。而无所住。佛子。譬如字章。悉入一切字数。一切事数。一切语言数。一切算数。一切世间出世间。而无所住。如来音声亦复如是。于一切处无所不入。于一切众生。一切法。一切业。一切报。一切心。亦无所住。一切众生诸语言法。皆为法轮音声所摄。何以故。一切音声不离法轮音声故。复次佛子。此菩萨摩诃萨。知见如来应供等正觉出生法门转法轮。何等为如来出生法门转法轮。如来以一切众生念念心心行等音声。为一切众生而转法轮。何以故。佛子。如来应供等正觉有三昧。名曰究竟无碍无畏如来正受三昧。而转法轮。如来入此三昧已。出生一切众生等音。于一一音中。复生一切众生等音。而转法轮。悉令众生皆大欢喜。佛子。若如是知转法轮者。当知是人则为随顺一切佛家。不如是知。则不随顺诸如来家。佛子。是为菩萨摩诃萨知见如来应供等正觉转法轮。尔时普贤菩萨。欲重明此义。以偈颂曰　如来转法轮　　三世无不至　所转无所转　　求之不可得　譬如诸文字　　说之不可尽　十力亦如是　　转法轮无尽　譬如章文字　　悉入一切数　所入无所入　　法轮亦如是　普入一切音　　所入无所入　彼亦无自性　　能令一切喜　出过一切数　　究竟成菩提　欲说真实义　　是故入三昧　以彼三昧力　　出生妙音声　悉与众生等　　而转正法轮　又复悉于彼　　一一诸音声　出生无量音　　众生语言法　大自在无念　　我出彼众音　随其受化者　　一切无不闻　譬如诸文字　　不内亦不外　无漏不可尽　　亦复无积聚　十力亦如是　　转清净法轮　无漏不可尽　　诸佛大神力　　　　大方广佛华严经卷第三十五          
