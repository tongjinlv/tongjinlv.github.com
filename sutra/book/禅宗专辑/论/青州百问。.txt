　　　　青州百问。　　　　　　　　　　　　中都大万寿禅寺辩和尚　问　　　　　　　　　　　　唐慈云十身禅寺觉和尚　答　　　　　　　　　　　　燕京报恩禅寺林泉老人　颂　　　　　　　　　　　　华亭生生道人　　　　　梓。　　【问】声前荐得落在今时句后承当迷头认影作么生是空劫巳前自已？　　【答】半夜石人无影像纵横谁辨往来源。　　【颂】大地山河瑞像全丙丁求火又重宣红炉点雪非情谓碧岫沧浪绝妙玄缘木取鱼终错矣刻舟求剑必徒然骅骝一自窥鞭影忍俊追风过九天。　　【问】虚空问万象万象答虚空且道甚么人证据？　　【答】六耳不同谋。　　【颂】万象虚空不惜眉分明问答报君知须弥俯首非全诺还似疏山半肯时参饱客莫狐疑休待文殊下一椎。　　【问】暂时不在如同死人且道在甚么处？　　【答】东西南北。　　【颂】毫忽之差红尘汨没至理一言夺胎换骨知不知休恍惚夜来兔角逞神通击碎多年山鬼窟。　　【问】门里出身易身里出门难如何是身里出门底人？　　【答】吕大后。　　【颂】觌面分明仔细看风流禅客莫颟顸个中本自无难易刚被时人立易难。　　【问】从天降下则贫寒从地涌出则富贵既是从天降下为甚么却贫寒？　　【答】甲乙丙丁。　　【颂】贫富须知只在人乾坤那更有疏亲随家丰俭元平等獘服华房各任真。　　【问】尽大地是个解脱门把手拽不入且道过在师过在学人？　　【答】子承父业。　　【颂】推不出拽不入解脱门开无处立师资过犯总弥天悔也应知追不及追不及入水还曾脚不湿。　　【问】山河大地无绉毫过患犹是转身句且道转了后如何？　　【答】舌头在口里。　　【颂】拽尾灵龟拟忘其迹其迹弗忘翻成劳役万丈悬崖撤手时脚跟点地无移易无移易昨夜东风满四维晓来顿觉花狼藉。　　【问】不见一法犹是半提作么生是全提底道理？　　【答】石马骤千山。　　【颂】陕府铁牛赤骨立芒绳掣断应难觅昆仑山上震雷音大似一声春霹雳水草之余无所知却来江岸听羌笛。　　【问】灵山四十九年未尝道著一字少室九年面壁行行分明还信得及么？　　【答】文不加点。　　【颂】谈而不谈听而不听玉洁水清星衡藻镜全诺兮辜负已灵半肯兮埋没先圣明眼禅和仔细参莫随狂解招三病。　　【问】跋难陀龙王无耳善听且道是甚么人为他说？　　【答】张三李四。　　【颂】舜若多神失却口跋难陀龙居其右再三再四乞玄言不免为渠垂只手。　　【问】以泥洗泥即不问以水洗水时若何？　　【答】黄河入海流。　　【颂】水洗水法幢高建超前轨可怜一片老婆心漏泄玄关亲切旨只这是活句休同死句参鹧鸪啼在深花里。　　【问】吃饭忘其饥力充忘其饱作么生是力充底人？　　【答】巨灵抬手无多子分破华山千万重。　　【颂】跛挈痿羸软弱侬遍身红烂卧荆丛眉梭拟举如山重我道斯人力最充。　　【问】一透龙门云外路莫作黄河点额鱼未审龙门在甚么处？　　【答】洪波浩渺白浪滔天。　　【颂】目断平林与翠岑千岩万壑晓云深雷惊三级桃花浪葛杖陶梭俊不禁高著眼莫粗心此回蹉过实难寻。　　【问】打破大唐国觅个不会佛法底人不得设使觅得堪作何用？　　【答】观音妙智力能救世间苦。　　【颂】量材受职是得非得回出规模高超绳墨大唐国内寻将来且教屋里闲[口+童]食。　　【问】三千大千界无刹不现身为甚么十方游历遍不见佛行踪？　　【答】此去西天十万里。　　【颂】普眼当时觅普贤目睛犹若隐云烟方知觌面相逢处好本元来天下传。　　【问】二边纯莫立中道不须安且道甚么处相见得个端的？　　【答】鼻孔大头垂。　　【颂】佛殿行廊两夹间不妨稽首拜师颜德云面目周沙界莫讶别峰绝仰攀。　　【问】有口赞不尽无言心自明是则裂破虚空不是则鬼家活计上人端的处道将一句来？　　【答】不道不道。　　【颂】凫短鹤长松直棘曲李白桃红山青水绿与么酬酢千足万足禅房一枕黑甜余方信无由容宠辱。　　【问】古人道一切不为佛也不作未审作个甚么？　　【答】阐提汉。　　【颂】古洞云深下脚难转身独步入长安五湖四海皆曾到八水三川巳遍观有意气时添意气得盘桓处且盘桓圣情凡解俱截断蝇利蜗名总不干。　　【问】回途转位直须戴角披毛唤作畜生得么？　　【答】饥餐渴饮。　　【颂】兀兀无知水牯牛优游终不混常流拖犁拽杷闲终日未审何时是彻头逼拶处莫轻酬沩山书字深深意浩浩名闻四百州。　　【问】若见诸相非相则见如来汝一切时中甚么处归依？　　【答】心不负人。　　【颂】眼中拨尽黄金屑调御十身犹屈节不识人嫌强露颜那堪仰峤还饶舌横按镆邪伤龟恕鳖几个禅流皮下有血。　　【问】维摩一默未出化门目击道存颟顸佛性酒落一句作么生道？　　【答】六六三十六。　　【颂】跳出离微语默关横身物外任安闲从他杓柄谈长短但看山尖月一弯酒落句本非悭恐随流水到人间。　　【问】我是他非他是我非唯之与阿相去几何？　　【答】海阔山遥。　　【颂】是非海里安身得失林中著脚这般一等禅和不妨有些作略拟询相去几何别日为渠斟酌。　　【问】阇王杀父圆悟无生善星出家为甚么生陷地狱？　　【答】据款结案。　　【颂】爱恶俱忘圣凡截断地狱天堂犹窥苇管迷悟情尘不立时自然心地常平坦。　　【问】路逢达道人不将语默对且道如何见得浅和深？　　【答】贱避贵少避老。　　【颂】携手相将过海东浅深难昧把梢翁鹧鸪声里桃花绽谁效灵云继祖风。　　【问】作是思惟时十方佛皆现而今思惟也佛在甚么处？　　【答】顶上无螺髻。　　【颂】捏目生华迷头认影净地撒沙平田掘井根境识三不劳驰骋妙相本自圆成莫学胭脂涂瘿。　　【问】若人识得心大地无寸土即今山河大地是有是无？　　【答】江南塞北。　　【颂】有无俱坐断独露一山河人境元非二心尘不隔多但能高著眼何用动干戈击碎疑团还罄快莫教平地起风波。　　【问】背觉合尘即不问背尘合觉是若何？　　【答】劈腹剜心。　　【颂】尘寰终日竟忙忙那事元来总不妨举步傥能离向背更无岐路泣亡羊。　　【问】未达境唯心起种种分别达境唯心巳分别即不生过关底道将一句来？　　【答】柳绿花红。　　【颂】慒憧无知总不记得一镞辽空万机顿息文殊不二门维摩酬一默牢看向上关照顾白拈贼走遍江南并塞北。　　【问】少林九年垂一则语直至如今诸方詀举未审诸人作么生举？　　【答】徒劳侧耳。　　【颂】退步应须自决莫便亡锋结舌若也莽卤颟顸亏杀神光立雪别别勿谓达磨无法可说自是阇黎弄巧成拙。　　【问】不用扬眉瞬目竖拂敲床勿涉离微甚么相见？　　【答】气急杀人。　　【颂】大地非宽微尘非窄觌面相呈撞头磕额拟议不知拦腮便掴全提正令总权衡万里清风币地生。　　【问】水鸟树林皆悉念佛念法且道案山与主山说个甚么法？　　【答】谛听谛听。　　【颂】切忌追求徒劳采摭竺法兰陀未尝翻译谛听谛听兮不辨金[金+俞]如是如是兮难分玉石越凡情绝朕迹十寸应知为一尺。　　【问】四十九年无不尽为甚么末后拈花始道传？　　【答】怜儿不觉丑。　　【颂】睢昙平昔忒多罗铺席开张不柰何末后拈花折倒处洎乎笑杀老头陀阿呵呵会也么几缕断霞横雪岳一钩残月挂烟萝。　　【问】丝悬绿水浮定有无之意且道为人在甚么处？　　【答】移舟谙水势。　　【颂】微风信止浪痕平短桌飘飘一叶轻月钩云饵沉寒水钓得金鳞始称情参禅客参禅客莫待龙门遭点额。　　【问】云从龙风从虎且道仰山拄杖从个甚么？　　【答】一棒一条痕。　　【颂】云从龙风从虎仰山拄杖从雷雨佛祖瞻之丧胆魂德山见也忘区宇杜禅和休莽卤若非收得返魂香争散来挝涂毒鼓。　　【问】直得不恁么来者犹是儿孙事如何是向上人？　　【答】半夜乌鸡雪里啼。　　【颂】瑞霭祥烟起凤城玉楼金殿月华明只闻阖国传皇化到了终须不得名。　　【问】情生智隔从来事息念忘缘又落空如何得相应去？　　【答】珍重。　　【颂】击碎疑团便好休何须又被有无收欲令于是明真意云自高飞水自流。　　【问】牛头横说竖说不知有向上关捩子如何是向上关捩子？　　【答】踏著便转。　　【颂】一拨灵机活鱍鱍三贤十圣应难夺个中关捩少人知不必寻行缘本末大用神通变化时虎头虎尾同时捋莫啾啾休聒聒德山棒兮临济喝。　　【问】行玄体妙落在今时究理穷源关山万里只如未知有底人如何趣向？　　【答】床窄先卧。　　【颂】喑哑盲聋疏狂愚鲁百无所能一无可取是人多幸得如斯鼠粪休将投鼎釜。　　【问】菩萨护生犹戒草木为甚么南泉一刀两段？　　【答】不妨疑著。　　【颂】斩猫芟蛇大人境界不解玄微翻为捏怪怕盲禅客细参详妙用纵横看变态。　　【问】念念释迦出世步步弥勒下生为甚么拟心即错动念即乖？　　【答】自倒自起。　　【颂】现在释迦未来弥勒今古恒存何尝隐匿拟心动念转迂回为报禅流休费力出是非超语默人间几个知恩德。　　【问】未离兜率巳降王宫未出母胎度人巳毕是如何？　　【答】枉费草鞋钱。　　【颂】耆阇山里老瞿昙不惜眉毛为指南未出未离俱钝滞垛根禅客切须参。　　【问】龙吟雾起虎啸风生且道是甚么人分上事？　　【答】玄沙元是谢三郎。　　【颂】虎啸龙今风清雾黑不辨东西难分南北大悲千手运神通擘破面门犹不识何不识黯黯乾坤如泼墨。　　【问】指南一路智者知疏瑞草无根为甚么贤者不贵？　　【答】好事不如无。　　【颂】不贵知疏俊哉奇伟具眼阿师人间几几掣开金锁碎玄关骑虎头兮捋虎尾。　　【问】三十年前寻剑客为甚么一见桃花更不疑？　　【答】眼在面门前。　　【颂】巳悟桃花乐有余玄沙未保意何如灵苗瑞草从滋茂野父终须不肯锄。　　【问】钟鸣鼓响无非观音入理之门柏短松长尽是毗卢一真境界且如德山临济是甚么家风？　　【答】两脚踏地。　　【颂】咄棒头突出冲○霄鹘天眼龙睛不可窥转身返入苍龙窟雄雄七事用无穷大辨从来还若讷。　　【问】依经解义数比河沙续焰联芳稻麻竹苇只如佛祖未生前还有佛法也无？　　【答】洎合恁么去。　　【颂】佛法有释迦老子徒开口佛法无达么尊者漫劳躯五湖云水休狂解粥罢应须洗钵盂逆耳忠言如不信铁围山里问文殊。　　【问】动容扬古路不堕悄然机且道那个有分那个无分？　　【答】有功者赏。　　【颂】片云为雨下山头润湿群萌遍九州一概齐平无向背荣枯何用苦搜求。　　【问】迷时千卷少悟后一言多且道悟了底人如何履践？　　【答】行不出户坐不当堂。　　【颂】迷悟端如眼里尘衲僧一见便伤神要知履践明白处社饮村歌乐本真。　　【问】诸行无常是生灭法生灭灭巳寂灭为乐恁么会得还彻也未？　　【答】此义文长。　　【颂】彻与不彻总未剿。　　【问】达磨逢梁武摩腾遇汉明是则不隔绉毫不是则两重公案上人参学眼在甚么处？　　【答】日还看山。　　【颂】宗教分梁汉佳声震玉京是非从此出得失自兹生雨过山添翠云开目倍明空花元不有何必怪双睛。　　【问】猿抱子归青嶂后鸟衔花落碧岩前且道是甚么人语？　　【答】言不该典非君子之所谈。　　【颂】至理一言不劳分栋输他夹山疑杀法眼错商量有何眼莫学徐六空檐板。　　【问】研穷至理以悟为则为甚么祖师道不怕迷只怕悟？　　【答】跣足履春冰。　　【颂】迷也何忧悟也何怕水月空花从他变化吹毛照雪倚天寒杀活权衡独柄霸。　　【问】有语不得道无言鬼也嗔且道意旨如何？　　【答】舌头无骨。　　【颂】岩松庭桧影萧条叫月玄猿恨未消清韵连霄酬谷响痴心犹自笑鹪鹩。　　【问】有佛处不得住无佛处急走过且道衲僧家甚么处安身立命？　　【答】紧俏草鞋。　　【颂】瘦筇挑月入红尘不必择居卜立身有佛处同无佛处赵州何用苦劳神。　　【问】祖师道见处不从眼见闻处不从耳闻灵云香严正眼在甚么处？　　【答】眉毛下。　　【颂】闻似不闻见如不见木竹桃花乾坤普遍心中双眼顿圆明六一俱亡无不见闪电光中仔细时何劳耳目生疲倦。　　【问】断弦续不得为甚么千古响泠泠？　　【答】罕遇知音。　　【颂】我道知音一个无知音纵有待何如乾闼婆奏头陀舞习气元来果未除。　　【问】圆明了知不因心念未审从甚么处念？　　【答】分明记取。　　【颂】觉照圆明绝念时更无一物可堪为四臣喝退忘依所云倚西山月落迟。　　【问】虽得六销犹未忘一忘一之后功归何所？　　【答】冬去寒食一百五。　　【颂】荒陂猎犬趁羚羊踪迹无余得校量毕竟元勋成底事茙葵倾侧奉朝阳。　　【问】色见声求俱是妄问君那个是如来？　　【答】明眼人难谩。　　【颂】干屎橛云门指出灵山月一道光含四百州痴儿何必重相谒色见声求不契时达磨半夜辞梁阙。　　【问】悟则言言般若迷时句句疮疣为甚么祖师道悟之一字直须吐却？　　【答】心空及第归。　　【颂】吐不出咽不入迷悟情怀谁敢立智炬煌煌照大千白毫光里绝阶级。　　【问】情忘识尽归真谛为甚么绝点纯清阶下人？　　【答】只见锥头利。　　【颂】白圭无玷不足为贵圆珠不穴何可言纯相如有智兮还成钝滞罔象无心兮孰为因循岂知李杜苏黄辈花酒丛中饱看春。　　【问】自心起信还信自心且道信后如何行履？　　【答】运水般柴。　　【颂】河里失钱河里捷不须更买孙宾卜忽然获得便流通顷刻遍达诸耳目耳目达无阻隔纵横妙用赍商客。　　【问】坐脱立亡犹未彻石霜消息事如何？　　【答】苍天苍天。　　【颂】枯木花开冷灰豆爆石霜一宗几乎寂寞侍者忒惯丛林首座未尝行脚东风忽尔遍坤维点检人间错不错遍地桃花红灼灼。　　【问】祖师道知有底人直须向异类中行只如不知有底人向甚么处行履？　　【答】花衬马蹄香。　　【颂】忽忆南泉水牯牛溪头溪尾自忧游牧童睡稳芒绳断明月孤圆万里秋。　　【问】古人道若论此事直须似镜常明为甚么道打破镜来与汝相见？　　【答】丑妇扬眉。　　【颂】成坏根源不可疑休从照胆定良规本来面目常相见何用区区手拨眉。　　【问】离心意识参出凡圣路学只如到这里参见阿谁学个甚么？　　【答】相识还如不相识。　　【颂】饥时吃饭寒时著衣无法可说无师可依震威一喝聋三日戳瞎双睛息万机。　　【问】不落因果堕野狐身不昧因果脱野狐身且道落昧二字是同是别？　　【答】春兰秋菊。　　【颂】通身遍身何必不必具眼阿师试分得失当同兮采花成蜜无别兮割汁为漆实实雨过寒蝉鸣唧唧。　　【问】绝后重苏方始欺君不得作么生是重苏底人？　　【答】作么作么。　　【颂】名遂功成撒手行回途复妙几人能退身三步参详去不会休争鬼眼精。　　【问】脱却笼头卸角驮底人向甚么处安排？　　【答】可上可下。　　【颂】明窗静几莫厌萧疏笼头角驮不索驱除妥妥帖帖无欠无余横眠侧卧一任卷舒。　　【问】祖师道一念回机便同本得回机一句作么生道？　　【答】更无一物献尊堂。　　【颂】休云迦叶富莫讶释迦悭月逐波沉海云随雁过山不居生死宅那住有无关若昧回机路难逃作野犴。　　【问】叶落归根来时无口未审祖师那里得这个消息来？　　【答】无言童子暗嗟吁。　　【颂】霜天云际没宾源风卷平林万树空向晚凭楼闲放目难将有限趁无穷。　　【问】古人云有道者得无心者通为甚么道无心犹隔一重关？　　【答】弹指三下。　　【颂】否泰兴衰情忘转隔得返红衢还迷紫陌脚跟线断了无拘方信名为云水客。　　【问】古人道修证则不无染污则不可作么生唤作染污？　　【答】含血噀人。　　【颂】万里晴空片云点破一翳不生九鸟自堕除去见闻觉知并却行住坐卧冰清玉洁总如如莫道精严无一个。　　【问】不用求真唯须息见只如诸见如何息得？　　【答】眼里无筋一世贫。　　【颂】诸见息平田未免生荆棘荆棘林中得自由方能透得黄金国个中真妄本无殊为报禅人休费力。　　【问】古人道有一人常不吃饭不道饥有一人终日吃饭不道饱且道是一人是二人？　　【答】难兄难弟。　　【颂】饥不饥饱不饱无欠无余非善巧鼻孔昂藏模索难谩云壮若双垂瓜是一人是二人屈指从头数不真。　　【问】得鱼必假筌得兔必假[四/弟]不假筌[四/弟]还得也无？　　【答】收来放去。　　【颂】恢恢天网疏非漏水陆生灵难以透点额华鲸更不移桂宫白兔仍依旧遇明时当晓昼吕尚从今莫下钩成汤自此休秋狩。　　【问】德山棒如雨点临济喝似雷奔且道那个最亲切？　　【答】南地竹兮北地木。　　【颂】拱密威严全施号令无劣无优无偏无正具眼兮针芥相投拟心兮圣凡难并当机棒喝没人情十圣三贤应乞命。　　【问】百尺竿头须进步十方世界现全身且道百尺竿头如何进步？　　【答】险。　　【颂】踢倒须弥踏翻大地左右逢源纵横无累分身百亿兮至化绵绵撒手悬崖兮灵机异异。　　【问】情存向背见处偏枯且道仰山拂子是偏是正？　　【答】信手拈来。　　【颂】玉线金针半夜穿鼻微芒细巧相联从来妙用离情见须信灵山有秘传。　　【问】曹山云诸方尽把格则语何不与他道却且道如何为他道则是？　　【答】逢人不得错举。　　【颂】法不离心波即是水拟涉诠量是非锋起古格分明举似伊桃红李白蔷薇紫。　　【问】龙牙云待石乌龟解语即向汝道且道那个是石乌龟？　　【答】九宫八卦。　　【颂】石乌龟分付汝劈腹剜心无险阻茫茫天下杜禅和慎勿从今休错举。　　【问】德山云我宗无语句实无一法与人且道德山还尽善也未？　　【答】驷不及舌。　　【颂】云出岫兮无心月印江兮非意直饶云月如然也是一场特地举身踏转上头关应笑维摩垂不二鹫岭举一花少林开五叶西干布芬芳东土光炜炸五派各奔流一言成胜捷正偏能参差祖代相承接玉马骤青霄泥牛驾舟楫苍梧凤不栖古殿谁肯蹑撒手旧途中主宾那交涉饭肚饱齁齁枕高安帖帖绿水绿潺潺青山青叠叠。　　　　青州百问（终）          
