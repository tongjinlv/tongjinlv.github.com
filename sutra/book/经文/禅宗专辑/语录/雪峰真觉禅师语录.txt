　　　　雪峰真觉禅师语录（又名真觉大师语录　　附年谱）　　　　　　　　　　　　闽中得山居士　　林弘衍　　编次　　　　刻雪峰语录缘起。　　余于二十年前梦游一萧寺见雪峰祖师趺坐其上遂五体投地师见余微笑为摩顶授记曰敬重师长如敬重父母余心异之客春余集生大居士入闽深悲祖庭凋落力为整顿为延古航禅师总其事余时同邵剑津策杖相从见堂中有宝像与三门殿宇恍如梦中所见因悉师资相遇千古犹通自愧流浪愚蒙乃承师付嘱津津法乳恩极难酬每叹沧桑变幻教迹渐湮欲寻师之遗语少有存者仅仅于蠹蚀之余得其一二偶支提上人超尘过草堂出一帙相示大生欢喜焚盥读之不忍释手第苦错简居多回携入松庵与青林曹源二道人搜求旧本细为考订阅月始就适石雨大师飞锡入西禅甫相对即询斯录何以无刻乃余政以是日付剞劂奇哉大师之问不觉相视而笑因念师言之于七百年之前余刻之于七百年之后琉璃殿里把手同行无处非身无时不言师犹在也若曰必待石卵剥尽柽枝倒拂方为再来是又同余一齐说梦耳。　　　　　　　　　　　　　　崇祯已卯夏日闽中得山居士林弘衍焚香敬书　　　　雪峰禅师语录序。　　古尊宿剩语如雪峰者殊难多得但其间赵州不肯处至今疑赚杀人若不是个里转身具一只眼未易望残蠹而津津也得山林居士以入道因缘纪号于雪峰梦里云门先师奇之将谓拾得寒山同时说梦居士亦以梦身奇缘不忍忘却雪峰法脉辄寻诸简编获玄沙稿请序于先师然犹以未行雪峰语为怅耳偶从云水拾全袤欣未曾有书付剞劂政山野抵西禅日也适问及雪峰语录居士跃然曰何缘奇若此因备述前话并梦中景索予弁言窃谓居士梦入雪峰见的是紫衣罗汉胡亲到时面目俨然而衣焕金色脱无主僧说破未免觌面疑生则是录也虽现成古板在乎眼底一新者亦须另著一番话会庶几与雪峰亲相见乎顾所喜当年原梦于先师者今日梦破于山野矣。　　　　　　　　　　　　　　戊寅佛成道日传曹洞正宗　　石雨明方　　撰　　　　附余集生居士答黄元公居士书。　　（裕）曾见禅灯世谱一书不许龙潭嗣天皇要硬差他嗣天王又苦无所谓天王也因于马祖下添一天王教龙潭儿孙之为德山雪峰者领了佗家云门法眼两宗辞了石头一路改上马祖家坟此等妖怪事公然行之而不疑竟亦别无考信不过以五灯会元天皇下小注所引两伪碑为据耳冤哉（裕）拟一驳正而未暇及适法兄有辨见示细读一过庆快平生殆两宗之灵实式凭之以借手名笔奋此诛魔之萧斧作彼僧史之董狐语云功不在禹下正谓斯乎即所据雪峰语录自谓从先德山石头以来传此秘密法门又钦山问德山之天皇也恁么道龙潭也恁么道此二老皆青原五世孙岂遂不能远纪其祖而一则系德山于石头一则属龙潭于天皇亦可见自家骨肉自叙其家谱此非区区陌路人之口碑所可遥夺而旁挠明甚矣又古尊宿语录载鼓山玄要广集序目少室之华开六叶曹溪之胤布诸方爰出石头号纯金铺盍以格高调古言险理幽厥后子孙行步阔狭毫厘弗差则有先兴圣国师法嗣雪峰乃石头五叶也又书广集后云鼓山晏得法于雪峰存盍石头第六世云据此不又一石头家谱乎佗如明教嵩为云门四代孙去石头十世矣虽世系稍远然誉之者谓宋之高僧北斗以南一人而巳著有传法正宗记力辟付法藏传之谬就中证据明文一出大经大论仁宗览至为道不为名为法不为身嘉叹不巳故一时韩欧诸巨公皆翕然归之而以此正宗即以此定祖迄今按其图记嗣石头者不曰荆州天皇道悟乎嗣天皇者不曰澧州龙潭崇信乎以彼渊博大智方将于五百年前为达磨辨诬何得于其十世祖不能自认而必烦后代小学替他指迷挽使驴鞍边觅阿爷下颔可谓多见其不知量矣所尤可怪笑者是古人引作注脚犹存阙疑之义今则偏信伪碑擅改龙藏何其敢于僭诞无等一至此（裕）抱不平偶触于雄辨不觉拔刀相助尔尔所谓为道不为名为法不为身亦自我辈今日事无容旁委也（裕）此日在横山耳目不远不知法兄近状何似且有嗣音相闻不殚。　　宗风又唱衣钵为信至于五祖尚有旁正之分者亦以衣钵故也六祖则法道大行衣钵随止正恐人以旁正作争端耳近有等怪妄不知此意反多出是非故余居士之书不得不拈雪峰大师之言为指的且于此中剖晰无剩余刻雪峰录尤恐后人无所考信为怪诞所疑惑故特以余居士之言表而出之。　　　　　　　　　　　　　　得山居士　　林弘衍　　敬识。　　　　　　雪峰真觉禅师语录卷之上。　　　　　　　　　　　　闽中得山居士　　林弘衍　　编次。　　师讳义存泉州南安曾氏子家世奉佛师生恶荤茹于襁褓中闻钟梵之声或见幡华像设必为之动容年十二从其父游莆田玉涧寺见庆玄律师遽拜曰我师也遂留侍焉十七落发谒芙蓉弘照大师照抚而器之后往幽州宝刹寺受戒久历禅会缘契德山唐咸通中回闽中雪峰创院徒侣翕然懿宗锡号真觉禅师仍赐紫袈裟师在洞山作饭头淘米次山问淘沙去米淘米去沙师曰沙米一时去山曰大众吃个什么师遂覆却米盆山曰据于因缘合在德山洞山一日问师作甚么来师曰斫槽来山曰几斧斫成师曰一斧斫成山曰犹是这边事那边事作么生师曰直得无下手处山曰犹是这边事那边事作么生师休去师蒸饭次洞山问今日蒸多少师云二石山云莫不足么师云于中有不吃者山云忽然总吃又作么生师无对（先云居代云总吃即不见有不足者）洞山见师来云入门来须得有语不得道蚤个了师云某甲无口山云无口即且从还我眼来师便休（先云居云待某甲有一口即道长庆云与么则某甲谨退云居征云秪如雪峰与么道是入门语不是入门语）师辞洞山山曰子甚处去师曰归岭中去山曰当时从甚么路出师曰从飞猿岭出山曰今回向甚么路去师曰从飞猿岭去山曰有一人不从飞猿岭去子还识么师曰不识山曰为甚么不识师曰佗无面目山曰子既不识争知无面目师无对（师参投子机缘具如投子录中）师谒德山问从上宗乘学人还有分也无山打一棒曰道甚么师曰不会至明日请益山曰我宗无语句实无一法与人师有省后与岩头至澧州鳌山镇阻雪头每日只是打睡师一向坐禅一日唤曰师兄师兄且起来头曰作甚么师曰今生不著便共文邃个汉行脚到处被佗带累今日到此又祗管打睡头喝曰[口+童]眠去每日床上坐恰似七村里土地佗时后日魔魅人家男女去在师自点胸曰我这里未稳在不敢自谩头曰我将谓你佗日向孤峰顶上盘结草庵播扬大教犹作这个语话师曰我实未稳在头曰你若实如此据你所见处一一通来是处与你证明不是处与你铲却师曰我初到盐官见上堂举色空义得个入处头曰此去三十年切忌举著又见洞山过水偈曰切忌从佗觅迢迢与我疏渠今正是我我今不是渠头曰若与么自救也未撤在师又曰后问德山从上宗乘中事学人还有分也无德山打一棒曰道甚么我当时如桶底脱相似头喝曰你不闻道从门入者不是家珍师曰佗后如何即是头曰佗后若欲播扬大教一一从自已胸襟流出将来与我盍天盍地去师于言下大悟便作礼起连声叫曰师兄今日始是鳌山成道（师与钦山岩头自湘中入江南至新吴之下钦山濯足涧侧见菜叶而喜曰此山必有道人可沿流寻之师恚曰你智眼大浊佗日如何辨人彼不惜福如此住山何为哉）住后僧问和尚见德山得个甚么便休去师曰我空手去空手归。　　有两僧来师以手拓庵门放身出曰是甚么僧亦曰是甚么师低头归庵僧辞去师问甚么处去曰湖南师曰我有个同行住岩头附汝一书去书曰某书上师兄某一自鳌山成道后迄至于今饱不饥同参某书上僧到岩头问甚么处来曰雪峰来有书达和尚头接了乃问僧别有何言句僧遂举前话头曰佗道甚么曰佗无语低头归庵头曰噫我当初悔不向伊道末后句若向伊道天下人不奈雪老何僧至夏末请益前话头曰何不早问曰未敢容易头曰雪峰虽与我同条生不与我同条死要识末后句只这是。　　上堂众立久师云诸和尚子打钟打鼓上来觅什么有什么苦屈事还识羞么且有什么罪过看著少有特达者我事不得巳向汝道是什么汝诸人才入门来共汝商量了便与么承当却好省心力莫教到老师口里来还会么良久又云三世诸佛不能唱十二分教不能载如今嚼涕唾汉争得会我寻常向你道是什么近前来觅答话处驴年识得么事不获巳向你与么道巳是平欺你了也向你道未入门巳前早共你商量了也还会么亦是老婆心也省力处不肯当荷但知踏步向前觅言觅语向你道尽乾坤是个解脱门总不肯入但知在里许乱走逢人便问那个是我还羞么只是自受屈所以临河渴杀人无数饭箩里受饥人如恒沙莫将等闲上座子若实未得悟入直须悟入始得不可虚度时光莫只傍家相邀掠虚赚说误人是阿谁分上事亦须著精彩好菩提达磨来道我以心传心不立文字且作么生是诸人心不可乱统即便休去自已事若未明何处消得许多妄想时中无汝安身处便见凡见圣有男女僧俗高低胜劣大地面前吵吵地铺沙相似未曾一念暂返神光流浪生死尽劫不息大须惭愧各自努力。　　上堂僧问初心后心不会乞师指示师云教我指示什么进云争奈不会师云汝自不会我无罪过进云再乞指示师云会么进云不会师云苦哉苦哉争得与么难救。　　问如何是真俗二谛师云真俗二谛且从仁者自已事作么生进云不会师云自已尚不会问什么二谛三谛。　　问如何是诸佛师云莫触讳进云如何是不触讳师云解无惭愧。　　问学人近入丛林乞师指示师云宁可碎身如微尘终不瞎个师僧眼师乃云诸和尚子为什么到者里来是你当人分上事欠少什么未曾有寸草解盍覆得伊为什么却不会去拟蹈步向前觅只欲得人说论劫去终不敢相带累是汝自已事为什么不会去唯是佗人屋里事总会得只是傍家吃老师涕唾向意识里作解忽被人问著目家屋里事便将相似语来用被明眼汉一时扑却便去不得黑漫漫地漆桶相似只为从前行脚不遇奇人所以道苦屈在初从来事不可似你与么语话作么和尚子尘劫来事只在如今拟移丝发地便是失命汉若受持一字历劫野狐精若是灵利者不假老师开者虾蟆口还会么。　　上堂僧问曹溪一路阖国知闻未审雪峰意旨如何师云医生门下多病鬼。　　问古今相传复有何言师云你自看进云岂无视听师云不可患聋去也。　　问君臣道合时如何师云我不曾收得老胡家具。　　问不犯目前机请师道师云看你亦无自裁分。　　问者里还有著句处也无师云合取两片皮。　　问不托三寸不问无言时如何师云你是罪过汉。　　问方外不挂寸丝时如何师云争得与么进云岂无知识出世师云拽出去。　　问行至万丈崖边如何进步师云踤动即丧。　　问弓弦作桥梁过得时如何师云陷身也。　　问啮旋时如何师云穿腮过也。　　问至尊至贵如何亲近得师云无事人亦亲近不得进云直得无身还亲近得否师云不妨随分亲近得进云亲近得后如何师云胡蜂不恋旧时窠师乃云诸人与么来尽言我亲近且作么生亲近拟亲即疏拟近即远僧拟问师以拂子蓦口打云还会么问不与一物为邻时如何师云噪汝耳问不惜口还许商量否师云临危不悚人师又云三世诸佛是草里汉十经五论是系驴橛八十卷华严经是草蔀头搏饭食言语十二分教是虾蟆口里事还知么所以道如今千百人中若有一人大肯与我做驴驼物供养佗有什么罪过。　　问祖意教意是同是别师云阇黎行脚为什么事。　　问向上一路未审如何师云锁口有分复云三世诸佛向者里出头不得大藏教著一字不得天下老师口向者里百杂碎还知么诸人若实明白得去免被人惑设有言句亦不佗疑自已若未明白切不得掠虚枉度时光莫只向诸方老师颔腮下记得一言半句将当自已胸襟大错兄弟我道只三寸能杀人能活人我寻常向师僧道是什么佗便乱道口喃喃地似此等辈驴年解承当得么且问汝诸和尚子诸方老宿还与阇梨说事么曾指示阇梨么还曾与阇梨商量禅道么大须体悉审实看。　　问如何是觌面事师云千里未是远。　　问如何是者里事师云是什么进云乞师指示师云新罗国里去也师垂语云临河渴死人无数饭箩边受饿人如恒沙非但一个半个兄弟若也根思迟回切须勤勤著地莫只者边过冬那边过夏收拾些些涕唾便道一生事了但拟钞记取尽是识学依通者般底我唤作虾蟆衣下客亦唤作黑牛卧死水汝还会么。　　问六国进宝王还纳否师云老胡家风不同草店。　　问如何是和尚家风师云尽大地未有与么朦朣汉。　　问祖意与教意是同是别师云雷声震地室内不闻。　　问如何是大人相师云瞻仰有分。　　问才有言句尽是错未审不错事如何师云眼向甚么处去。　　问维摩与文殊对谈何事师云义堕也。　　问苦海无舟如何得渡师云寸草亦不借。　　问一拨后如何师云闻梨生命上切忌修造。　　问如何是西来意师云青天白日寐语作么　　问瀑布岩前为什么不停杇木师云急。　　问众手淘金谁是得者师云仁者不得进云酌尽清流金归何所师云水到渠成。　　问寂然无依时如何师云犹是病进云转后如何师云船子下扬州去也。　　问洞山道吾常于此切未审意旨如何师云老僧九度上洞山僧拟议师云拽出者僧去。　　问古人有言师便倒卧良久起来云你适来问什么僧复问古人有言师云虚生浪死汉。　　问文彩未分时还有主也无师云若有主即文彩进云还转也无师云汝自看。　　问箭头露锋时如何师云好手不中的进云尽眼没标的时如何师云不妨随分好手。　　问如何是衲衣下事师云衲衣下觅取。　　问承和尚有言此僧从定州夯一具骨来到者还未审是什么物夯师云分明向汝道。　　问虚空还钉橛也无师云我道虚空是橛。　　僧辞师去乃云忽然到别处老宿问和尚有什么言教指示于人作么生举似师云汝还会我语么云不会师云且作漆桶。　　上堂谓众云此个水牯牛年多少众皆无语师云七十九也问和尚为什么作水牯牛师云有什么罪过问和尚是什么人师云我是俗人进云为什么入僧堂师云有什么罪过。　　问古人有言路逢达道人莫将语默对未审将什么对师云且吃茶去。　　问承和尚有言三乘教外别传如何是别传底事师云为什么不怕师僧笑汝。　　问百不思时如何师云又向阴界里坐作么进云向后作么生师云又打过作什么。　　问直得面前不分请师拨破师云阿谁拨破汝者屎垛僧拟进语师便喝出。　　师问僧什么处来僧云神光来师云昼唤作日光夜唤作火光如何是神光僧无对师代云日光火光。　　问十二分教为凡夫开演不为凡夫开演事作么生师云不消一曲杨柳枝。　　问古人有言须知有佛向上事方有语话分如何语话师云汝道什么。　　问师僧与么来和尚作么生共佗商量师云道什么。　　问如何是西来意师云仁者即今是什么意。　　问如何是一剑师云死汉进云不死师云头落多时。　　问如何是浑仑师云汝争奈何。　　问国师三唤侍者意旨如何师把柱杖趁出去。　　问剃发染衣受佛依荫为什么不许认佛师云好事不如无。　　问如何是觌面事师云是什么。　　问远远来者盍为不明者个如何是者个师云会么进云此个合作么生伸示于人师云者汉乱走堪什么共语。　　问如何是佛师云法林下无天子位问四十九年事即不问四十九年前事如何师云汝虾蟆口争奈何僧拟进语师便喝出去。　　问急要相投迅速者如何师云道什么僧拟议师唤维那维那应诺师云普请去。　　问雪峰主是谁师云不识好恶汉拽出去。　　问如何是向上一路师云谢指示。　　问如何是佛向上事师唱浪淘沙。　　问和尚到天台还见智者也无师云今日出头不著便遇瞌睡老翁。　　问急要相投请师指示师云苦苦。　　问直问请师道师云好　　问海阔云深如何得渡师云借汝便风进云架起舟楫便请相送师云这瞌睡汉到岸也不知。　　问最亲处如何师以拄杖子蓦口打。　　问不问不答时如何师云钝汉。　　问擗面来时如何师云道什么僧拟进语师云你虚有者问。　　问吞尽毗卢时如何师云福唐归来还平善也无僧再问师便起去。　　问不犯时节者如何师喝出去。　　问如何是牧童歌师乃作舞出法堂去。　　问如何是触目事师云是什么。　　问如何是句外事师云问问僧再问师云拽出。　　问古人觌面相呈时如何师答云是进云如何是觌面相呈师云苍天苍天。　　问如何是诸佛出身处师云自已分事作么生进云是什么师云无我且问你僧无对师云我识得你。　　问一切言句及得处尽收为大千顶未审顶外事如何师云问问僧再问师云者漆桶出去。　　问如何是触目事师云苍天苍天。　　问离言句阿那个是雪峰师云大地上未有与么朦朣汉　　问诸方随分与人说未审和尚此间如何师云向你道什么进云不可不接人也师云堪什么共语。　　问我眼本正因师故邪时如何师云迷逢达磨进云我眼何在师云得不从师。　　问吹毛之剑用时还握也无师云三寸堕地汝还知么。　　问宝剑悬空时如何师云者没头汉。　　问如何是三乘教外别传底事师云汝亦须知时。　　问学人道不得处请师道师云我为法惜人。　　问近视提遇时如何师云莫触讳。　　问如何是法身师云虽是缘生口不可咬屎橛也问问即累及祖宗不问时如何师云唱起祖宗事进云学人不能遘再乞指示师云情知你不识好恶。　　问如何是出世中事师云汝虽是后生不散点污汝进云出世与不出世时如何师云汝为什么无礼师复云有人相扑下得第一拳出头来时有僧出云出来师什么弄闪师云汝倒也。　　问长大不语群众何依师云但自救去。　　问拟即成点污不与么时如何师云汝自承当取进云未审教学人向何处承当师云还是抛去也进云即认者个如何师云咄。　　问把即落有不把即落无去此二途请师道师云晴干不肯去直要雨淋头。　　问承和尚有言三世诸佛向者里出头不得未审诸佛有何过所以出头不得师云不识羞耻汉。　　问第二拳即不同如何是第一拳师云汝胜置得么。　　问如何是学人本分眼师云石上栽花师却问僧会么对云不会师云珍重。　　问西院大师迁化向什么处师云去非但仁者尽大地人也不知问如何是玄学师云更觅什么。　　师问僧甚处来僧云沩山来师云沩山有什么言句僧云某甲曾问如何是祖师西来意沩山默坐师云你肯佗也无僧云某甲不肯佗师云沩山古佛汝速去忏悔师一日在僧堂内烧火闭却前后门乃叫云救火救火师不开门玄沙将一片柴从窗中抛入师便开门。　　上堂众集有一僧珍重出去师云总似者个僧省我多少心力玄沙云和尚与么接人瞎却闽中一城人眼师云你作么生沙云好与三十棒师垂语云尽大地是沙门一只眼汝等诸人向什么处屙。　　僧到赵州州问甚处来僧云雪峰来州云雪峰近日有何言句僧举前话州云你过去时寄个锹子去后雪宝拈云者僧不从雪峰来可惜赵州锹子。　　灵观和尚常闭门独坐一日师去扣门观便开门师搊住云是凡是圣观唾云野狐精拓开再闭却门师云也只要识老汉。　　问如何是学人本分事师云秋夜与么长为什么日昼瞌睡。　　问如何是奇特事师云问问。　　问拍盲底人如何过日师云吃茶吃饭进云莫虚过日么师云虚过日进云如何得不虚过日师云是什么。　　问如何是异类师把棒趁出。　　问如何是步内一旨师云如今是什么旨。　　问擗面来时如何师云蹉过也。　　问文辨未分时如何师掴一下进云和尚太粗生师云不知是你粗我粗。　　问如何是触目事师提起拂子进云即者个莫便是么师云是什么僧无对。　　问即近事作么生师云我未尝见有人问进云即今问和尚师喝云者没精神汉。　　问如何是古人格师云我不曾逢进云和尚为什么不曾逢师云汝向什么处逢见古人僧无对。　　问如何是其中事师云且去别来商量。　　问如何是句外事师云你向者里觅什么进云即今问和尚师云将谓是个灵利汉繇来是个朦袋。　　问多多不敢问省要处乞师一言师云莫多多不进云如何得不多多师云拽出去。　　问如何是本来本师云什么处得者个消息来进云苦有消息即不是本来本师云作么生是本来本僧无对师云汝问我我与汝道僧便问师将僧脱下衲衣打数下趁出。　　问拟即隔千里未审琢磨事如何师云千里也。　　问古关不转时如何师云转也未对云不转师云转取好。　　问承和尚有言有物密救人争奈人不知如何密救人师云汝争得知。　　问如何是空王殿师云大小进云如何是空王佛师云是什么。　　问承和尚有言含容方丈未审含容什么师云出方丈来与汝商量进云即今在什么处师云出来未。　　问学人拟归乡去时如何师云汝即今在什么处僧无对。　　问如何是学人眼师云为国惜才为法惜人。　　问诸余即不问请师直道师云好。　　问承古人有言归根得旨如何是根师云萝卜根蔓菁根。　　问如何是随照失宗师云失也。　　师问座主如是两字尽是科文作么生是本文座主无对师自代云不入藏。　　问元正一日四相尽朝未审王有何祗待师云四相随年老真王不预春。　　问严凝之际将何御寒师云不重被。　　问僧繇为什么邈志公真不得师云笔头不到。　　问生死海阔如何得过舟楫师云上棑即棑沈上船即船沈。　　问悄然无依时如何师云困鱼止泺病鸟栖芦。　　问虚空作眼时如何师以手拭目。　　问万法归一一归何所师云牛皮鞔髑髅师又云若实是个人从地积黄金至青天供养佗亦不足莫道片衣口食师忽云是什么。　　师有时问僧什么处来对云搬柴来师云搬柴为阿谁僧云莫错一问师云未是错。　　师因举祖师语云不是风动不是幡动是仁者心动乃云大小祖师龙头蛇尾好与二十棒时孚上座在边立咬指头师见云我与么道也好与二十棒。　　问如何是触目菩提师云好个露柱。　　师夏满于僧堂前坐僧才集次师拈起拄杖云我者个为中下根人僧便问忽遇上上根人来又作么生师便打。　　师问僧见说大德曾为天使来是否云不敢师云争解与么来得云仰慕道得岂惮关山师云汝犹醉在出去僧便出师乃召大德僧回首师云是什么僧亦云是什么师云者漆桶僧无语师却顾谓镜清云好个师僧向漆桶里著到清云和尚岂不是据款结案师云也是我寻常用底忽若唤回是什么被佗道者漆桶又作么生清云成何道理师云我与么及伊你又道据款结案佗与么及我又道成何道理一等是什么时节其间有得不得清云不见道醍醐上味为世所珍遇此之人翻成毒药。　　师一日采得个木蛇背上题云本自天然不劳雕琢送与西院西院接得云本色住山人且无刀斧痕师云莫强为。　　问赵州无宾主话未审作么生师便踏其僧复唤僧近前来僧近前来师云去。　　师有时云尽乾坤大地是你将为别更有在所以楞严经云众生迷已逐物若能转物即同如来。　　师因吃饭处问僧吃个什么无对傍僧问师者僧吃个什么师举起糊饼旋一转却问僧是汝舌头还痛么。　　上堂云便恁么承当最好省要莫教到老僧口里还会么若是达磨子孙不肯吃人嚼了饭亦莫自屈如今欠少什么当人事论劫来如青天白日相似未曾有丝发许为碍因甚却不知去若教你移半步用一毫功看一字经向三寸上借问人方会是诳吓你直下是是什么既承当不得又不能退步向已审细自看但知傍家朦朣老师颔腮下记持言句有什么交涉还知道不是口里事么向你道记著一句语论劫作野狐精还会么。　　上堂云看看者个七八尺汉傍天下走到处人问作么生事便即不审珍重扬眉动目进步退后放者般恶气息下手便入野狐窟里去认奴作郎不识触净直下自瞒腊月三十日只是成得个野狐群队还会么出得什么好人受佗释迦庥荫把佗圣种灭却是什么心行大唐国内胡种看看是灭莫当等间我今在者里坐不见有一个是从上宗旨中苗稼只是一场乱统尽是一队灭胡种族古人唤作谤般若辈亦须叵耐始得承当者个事须是大丈夫汉始得莫时时走上靠者老汉觅言觅语是者般大丈夫钝置人你还识好恶么乃以棒趁云者一队漆桶。　　上堂云可惜许可惜许诸和尚子若未省省取好若未会会取好我未有一时不苦口相劝自已事若未明白得向世谛流布切忌近著大须努力莫辜负人好若知有事便承当去若也实未会深信此事不从唇觜得不从黄卷上得不从诸方老师处得且合从什么处得也须子细好如今若不了百劫千生亦不了欲知久远只在如今且即今是什么莫乱走好看著一生早是蹉过也若有一人继嗣得从上来种子也莫趁护好一切人与汝园林田地供汝衣食道我是出家人多少人荷负汝国王大臣荷负汝土地龙神荷负汝十方施主荷负汝父母不供甘旨汝将何报答和尚子出息虽存入息难保时光易过大须急急莫只事持唇觜腊月三十日受苦去如未通彻也须初中后夜纯静去好间却心识时中莫驻著事者个唤作死马医若是大丈夫汉用如许多辛苦作么如今且嫌什么莫时时上来觅个什么团簇个老师拟骋者唇舌还识羞么踏前踏后恰似醉人相似大须具惭愧好莫灭胡种出去。　　师示众云还会么早是老婆心也如今总未知去处便刺头入言句里向世谛流布共伊相扶持便有气味忽被人把住靠实问佗便乱蹋步似夜里放乌鸡相似堪什么共语到处便踏前踏后问君问臣问佛问祖问出身转身问身前身后有者般不识好恶老师但知唱和问著便答两个相趁草里乱走为什么不拓转伊把者般恶水灌注佗心识只向草里作活计何处知有从上宗乘中事总被者般底埋没却且有什么救处和尚子四大身都卢似个破沙盆相似忽然半夜离散去者一片田地总未有主在说什么大话还识羞么苦哉苦哉。　　问实际理地不受一尘是了义是不了义师云粪扫堆头不可更添榼鲣进云向上如何师云不可更作口业也。　　问学人未尽其机请师尽机师良久僧便礼拜师云忽到别处有人问汝汝作么生举进云终不敢错举师云未出门早见者笑具也。　　问如何是密旨师云与么又争得师因闽王送银交床来与师僧问和尚受大王如此供养将何报答师以两手拓地云轻打我轻打我（僧问疏山云雪峰道轻打我意作么生山云头上插瓜齑垂尾脚跟齐）。　　问顺逆无差底人来向佗道什么师云者驴汉来者里作什么。　　问古人据个什么道理焚却四十本经论师云你须礼拜始得。　　问如何是触目不会道运足焉知路师云苍天苍天。　　问佛未出世时如何师横按拄杖而坐。　　师一日同玄沙游山次师云欲将此一片地作长生沙云看此一片地好造个无缝塔师作量地势沙云是即是某甲不与么师云你作么生沙云造塔师云好好。　　瓦官在德山为侍者一日同入山斫木山将一碗水与官官接得便吃却山云会么官云不会山又将一碗水与官官又接吃却山云会么官云不会山云何不成禠取不会底官云不会又成禠个什么山云子太似个铁橛官住后师去访官茶话次师问瓦官当时在德山会里斫木因缘作么生官云先师当时肯我师云和尚离先师太早其时面前有一碗水师索将来官度水与师师接得便蓦面泼。　　有僧辞师去参灵云乃问佛未出世时如何云竖起拂子进云出世后如何云亦竖起拂子其僧却回师云返太速来僧云某甲到彼问佛法不契乃回师云汝问甚么事僧遂举前因缘师云汝问我与汝道僧便问佛未出世时如何师竖起拂子进云出世后如何师放下拂子僧礼拜师便打。　　师垂语云我若东道西道汝则寻言逐句我若羚羊挂角你向什么处摸索。　　师因到甘贽行者处行者见师来闭却门召云请和尚入师隔篱掉过衲衣行者便开门。　　师因普请畬田见一条蛇以杖挑起召众云看看遂芟为两段玄沙以杖抛于背后更不顾视众愕然师云俊哉。　　问只如古德岂不是以心传心师云兼不立文字语句僧云不立文字语句师如何传师良久僧礼拜师云更问我一转语岂不好僧云学人就师处请一转问头得么师云只恁么别更有商量僧云在和尚什么道即得师云你作么生僧云辜负杀人。　　师谓镜清云古来有老宿引官人巡堂云此一众尽是学佛法僧官人云金屑虽贵落眼成翳又作么生老宿无对清云比来抛砖引玉法眼别云官人何得贵耳而贱目。　　师一日与岩头钦山聚话师蓦然指一碗水山曰水清月现师云水清月不现岩头踢却水碗而去。　　师一日问镜清何处来清云从外来师云什么处逢达磨清云更什么处师云未信汝在清云和尚莫与么黏泥好师便休。　　问如何是第一句师良久僧退举似长生生云此是第二句师却令其僧问长生如何是第一句生云苍天苍天。　　师问僧什么处来僧云江西来师云江西与此间相去多少云不遥师竖起拂子云还隔者个么云若隔者个即遥去也师便打。　　师问长生云持经者能荷担如来作么生生乃棒师向禅床上师便休。　　保福初参师师云还会么福拟欲近前师以杖拄之福当下知归。　　归与绍卿山行见芋叶动指示之绍卿云某甲甚生怕怖师云是汝屋里底怕怖什么卿脱然省悟。　　师问灵云古人道前三三后三三意旨如何灵云水中鱼山上鸟师云意作么生云云高可射兮深可钓。　　问僧近离什么处僧云石霜师云石霜有何言句僧云某甲曾问咫尺之间为什么不睹师颜石霜云遍界不曾藏师云你会么僧云不会师云什么处不是石霜僧回举似石霜霜云雪峰老汉著什么死急师闻之乃云老僧罪过。　　僧问拈槌竖拂总不当宗乘未审和尚如何师竖起拂子僧乃抱头出去师不顾。　　云岩问师从什么处来师云天台来岩云见智者否师云某甲吃铁棒有分。　　僧问西山和尚如何是祖师西来的的意山举拂子示之其僧不肯礼拜出去后参师师问什么处来僧云淅中来师云今夏在什么处僧云苏州西山师云和尚安否僧云来时万福师云何不且从容僧云佛法不明师云有什么事僧举前话师云汝作么生不肯佗僧云是境师云汝见苏州城里人家男女否僧云见师云汝见路上林木否僧云见师云凡睹人家男女大地林沼总是境汝还肯否僧云肯师云只如拈起拂子汝作么生不肯僧乃礼拜云学人取次发言乞师慈悲师云尽乾坤是个眼汝向什么处蹲坐僧无语。　　僧辞赵州州问什么处去僧云雪峰去州云雪峰忽问汝和尚有什么言句汝作么生道僧云却请和尚道州云冬即寒夏即热州又问忽然问汝毕竟事又作么生僧无语州自代云某甲亲从赵州来不是传语汉其僧后到雪峰师便问什么处来僧云赵州来师云赵州有什么言句其僧举前话师云须是我赵州始得。　　师一日见长庆云是什么庆云天晴好普请。　　师问僧什么处来僧云江西来师云什么处逢见达磨僧云达磨早已离此间长庆代云昨夜大目宿。　　师因普请破柴烧一堆火师云大众近前向火长庆将一橛柴抛向火中云与和尚结缘。　　僧问古人说啮镞岩头说踞地未审是同是别师云江西湖南盛行此事岩头意不与么僧云作么生师云若言踞地悉皆踞地若言啮镞却物为上逐物为下。　　师与岩头钦山三人坐次洞山点茶来钦山开眼洞山云什么处去来钦山云入定来洞山云定本无门从何而入师云与者个瞌睡汉茶吃。　　上堂云看看东边底看看西边底汝若要会抛下拄杖云向者里会。　　问如何是学人自已师云筑著你鼻孔僧举似云门门云你于么生会其僧再三思惟门乃有颂云举不顾即差互拟思量何劫悟。　　问学人拟问请和尚答师云好。　　僧与师造龛子了云和尚龛子成也师云舁将来向堂前著师才见龛子便问大众有人道得第一句即留取师再问时有一僧出云某甲咨和尚便被师一喝莫□沸便将龛子烧却。　　师访涌泉和尚泉送出门师入簥内坐泉云者个四人舁那个几人舁师乃踊身起云道什么泉再举前话师云行行佗不会泉云知即知只是道不得。　　僧问擗面来时如何师云擗面来时作么生。　　问狗子有什么罪过作者模样师云打铁锢路取口好。　　师举拂示僧其僧便出去长庆举似泉州王延彬乃云此僧合唤转与一顿棒彬云和尚是什么心行庆云洎合放过。　　上堂良久云汝诸人在者里不可须得多言多语地你也知者一下子好也大难得人如今且共汝商量自家一个事如青天白日迥迥地且有什么不如法处为什么却不知苦屈杀人我事不获巳方便向汝道直下是争奈佗不知我见你不了教你承当直下会我与么道是向你顶[宁+页]上屙屎是带累汝如此且止。　　师一日召云备头陀何不遍参去沙云达磨不来东土二祖不往西天师然之。　　南际长老到师处问无有对不得者师指去玄沙处沙见来问云长老古人道此事唯我能知长老作么生会际云须知有不求知者沙云山头老汉吃许多辛苦作什么。　　师有时伸手向僧面前握拳云尽乾坤若凡若圣若男若女若僧若俗山河大地都总在者一握里。　　闽王问师拟盍一所殿去如何师云大王何不盍取一所空王殿王云请师样子师展两手云门云一举四十九。　　问炎暑到来如何支拟师云随身自足不希外求。　　　　雪峰语录卷之上。　　　　雪峰真觉大师语录卷之下（大王请师与玄沙入内论佛心印录　　妙德编）。　　王大王请师与玄沙入内论佛心印大王问二禅师诸佛并达磨所传秘密心印乞师的实为说且祖佛巳来究竟修何因果乃得成佛师云须是见性方得成佛王云何为见性师云见自本性王云有形状否师云见自本性无物可见此是难信之法百千诸佛同得王云争得否师云若称扬此事尽大地说不能尽若达磨亲传只是一言便转凡成圣不是小小之事悟即刹那闲不悟尘沙劫大王大藏教中一切经论千般万般只为一心祖祖相传一心但山僧为大王说此事未可造次指示真性大王缘此事山僧各各有千百人众并是二三十年密用此事未有一二人承当得况此法门是过去诸佛只一人传一人况今大王为圣天子日为万民判断山河有迷心念争觏得此事真实法门愿大王且为佛法主宰于笔头下救护生灵岂不是好事大王闻此相劝倍生欢悦又问二师朕今造寺修福布施度僧诸恶莫作众善奉行如此去还得成佛否师云不得成佛但是有作之心皆是轮回大王云得何果报师云得生天报得福寿报王云究竟如何师云福尽即堕王云堕于何处师云福寿尽报佛经具载大王少时不言二师向大王言即心是佛见性是佛王云将何为道作何修行师云经中道一切业障海皆从妄想生若欲忏悔者端坐念实相愿大王识取实相自然成佛大王起礼二师言相救生死事大师曰且为大王说真如名于后一名佛性二名真如三名玄旨四名清净法身界五名灵台六名真魂七名赤子八名大圆镜智九名空宗十名第一义十一名白净识此是一心之名目也三世诸佛十二部经并在大王本性自具足亦不用求切须自救无人相为山僧救大王不及山僧爱念众生犹如赤子遇缘即随方便度众生若作佛应须自度若悟了一真如性不在多言诸佛菩萨若未悟空寂真源要在假言设化若了真源无言契道道本无言无说佛言向无功用处证道矣又曰且山僧被大王请住山门事不获巳为报王恩为王说法山僧说法如降大雨一时普润随其福力若鲜福众生不信大乘如降枯木焦种阐提无信山僧说愿大王但于自身观瞩本性若见了一切自通诸佛诸祖师玄旨皆自识得真实乃至一切假号名字亦自识得大王闻二师如此相劝指示大起信心便立大誓愿志信受持终无退志大王再命二禅师入内重排香案志专佛乘不敢外泄师云某为传大王佛法心印伏愿地神报空中神空中神报天神尽十方三世诸佛同为证明三十三天众同共证明大王又自发愿愿二师便指示一心得达达磨法门二师唤云大王志心听取佛法开示悟入此门此门无形无相幻化空身是大王法身知见了亦总是大王本源自性天真佛也遍虚空界无一切色声香味触法处得其自繇无长短方圆随一切物见名大事因缘出现于世亦名无心可名亦名一念归空界无形无状是无心也大王既知了心心如木如石去久久忘缘去莫起善恶量思一切如常去如人迷路去如虚空亦名无住心亦名自性涅槃亦名无言说亦名无系缚亦名无形相亦名一心法门亦名大涅槃亦名定念总持亦名真如性海亦名无为大道亦名一真法界亦名无去无来菩提萨埵亦名无性涅槃亦名金刚三昧实谛亦名自性清净心亦名如来藏亦名实相般若亦名正因佛性亦名中道一乘亦名净性涅槃亦名一念真如又曰大王起初观心时无心可观向无功用道初观心时随颠倒想起从幻化起如此想从妄想起如空中风无依止处如是法相不生不灭我心自空即悟真实法相也此法无坏观无心法不住法中诸佛解脱寂灭相寂静相如是知者速得成佛灭无量罪大王即今既知即今是佛此是百千诸佛妙门百千三昧门百千智慧门百千解脱门一切神通妙用门尽在方寸周遍法界俱在大王心本来自在无有三界可出无有菩提可成大道虚矌大王今既巳知本性一时放下并不得起别生丝发许也了了之人见观想念等绝虑既巳知了切愿不得知有之人见久久自有大乘之功果此名无功之功功不虚弃知此法门亦名无念之念此是亘古亘今祖师玄旨今共大王商议灵山会上列圣众前秘密玄旨为大王说亦巳知了愿大王发大无量弘愿保持取作佛去莫受轮回不可容易大王遂礼二师叹曰惭愧百生千生庆幸得逢善知识指示若不因二师直说万劫也不会此空空无相之门此去誓不负二师深恩二师向大王言但念念常空寂日用有大因果前楞严具说经上玄旨如今但布施广作利益并为助道之门不拘有无之见一切自在但日日修无功用道受持四句偈师却曰大王目前见个什么还有我人众生寿者否大王经云布施恒河沙劫不如受持四句偈亦如虚空供养大王切觉妄想但顿觉正念坚持不疑多积无量大佛果之正因此是妙明真心大觉圆净速向成佛大王山僧自从先德山石头巳来传此秘密法门愿入龙华会上相见大王即今法既知了指示亦无出入亦无观相亦无佛亦无法亦无一色长短一切在我道有亦得道无亦得有是妙有无是妙无终日说终日不说双遮双照即立破即非立破中立此法皆通若会此意皆可皆不可说不可说知见空无形相自知无形法性能生一切空一中一切中大王闻了拜谢舍黄金二十锭上二师各不受纳归王宫矣大王又问玄沙和尚此一真心本无生灭一切俱无去无来今此一身从何而有师曰从父母妄缘而生便即传命此一念本来识性亘今亘古本源真性自遍周法界为妄想故有一点识性为念受千般苦身有轮回也古人云佛者觉也大王既知觉了不落恶趣但请大王频省妄念归真合道诸圣了本源所以诸佛藏教多般施设并愿一切众生成佛去所以法华经云但以假名字引导诸众生并要伊信了一乘法无二亦无三若诸圣指示还源空寂之法会本法身佛方免轮回六道四生受种种身直为大王说了愿大王信重此法决定无疑大王作礼信受奉行（此录是内尚书三人同为王隔帐后随言录之）。　　师示众云堂堂密密地有僧云是什么堂堂密密地师便从卧床起云道什么僧退身立。　　师一日云得甚么尊贵得甚么绵密僧云某甲自到山经数载不闻和尚甚么示徒师云我巳前虽然无如今有莫有妨碍也无进云不敢如此和尚不得巳而巳致使和尚如此。　　问平田浅草麈鹿成群如何射得麈中主师唤全坦坦应诺师云吃茶去。　　岩头问僧什么处来僧云西京来岩云黄巢过还收得剑么僧云收得岩引头近前云[囗@力]僧云师头落也岩呵呵大笑其僧后到雪峰师问什么处来僧云岩头来师云佗有何言句僧举前话师打二十棒趁出。　　一日普请次举沩山云见色便见心还有过也无有僧云古人为什么人师云虽然如此我要共汝商量僧云若甚么商量不如某甲钁地。　　玄沙问师有拄杖乞一条师云我有三条汝将一条去沙云人人只是一个和尚为什么用三个师云三个总用沙云是即是某甲不如此师云汝作么生沙云是三是一。　　玄沙一日辞师下山去启和尚云人人自繇自在某甲如今下山去师云是谁与么道沙云是和尚与么道师云汝作么生沙云不自繇自在师云知。　　师一日云此事如似一片田地相似一任众人耕种无有不承此恩力者玄沙云且作么生是一片田地师云看沙云是即是某甲不与么师云是汝作么生沙云只是人人底。　　师见玄沙乃举神楚阇黎问我亡僧迁化向什么处去我向伊道如冰归水沙云是即是某甲不与么道师云汝作么生沙云如水归水。　　玄沙问师云某甲如今大用去和尚作么生师遂将三个木毬一时抛沙作斫牌势只对师云汝亲在灵山方得如此沙云也即是自家事。　　师一日见道溥袒一膊于众堂中钉帘师云汝向后住持有千僧其中无一人衲子溥悔过辞归故乡住六通院后钱王命居龙兴寺有众千余唯三学讲诵之徒果如师谶。　　可观禅师初参师师曰近前观方近前作礼师举足踏之观忽然冥契后诣南岳法轮峰上堂谓众云我在雪峰被佗一蹋直至如今眼不开不知是何境界。　　太原孚游浙中登径山一日于大佛殿前有僧问上座曾到五台否孚云曾到僧云还见文殊么孚云见僧云什么处见孚云径山佛殿前见其僧后适闽川举似师师云何不教伊入岭来孚闻乃趋装而来至廨院憩息因分柑子与僧长庆棱和尚问什么处将来孚云岭外将来棱云远涉不易担负得来孚云柑子柑子孚次日上山师闻乃集众孚到法堂上顾视师便下看知事明日却上礼拜云某甲昨日触误和尚师云知是般事便休师一日见孚上座乃指日示之孚摇手而出师云汝不肯我孚云和尚摇头某甲摆尾什么处不肯和尚师云到处也须讳却一日众僧晚参师在中庭卧孚云五州管内只有者和尚较些子师便起公一日玄沙上问讯师师云此间有个老鼠子今在浴室里沙云待与和尚勘过言讫到浴室遇孚打水沙云相看上座孚云巳相见了沙云什么劫中曾相见孚云瞌睡作么沙却入方丈白师云巳勘破了师云作么生勘伊沙举前话师云汝著贼也。　　师领徒南游时黄涅槃预知师至搘策造前途接之抵苏溪邂逅相遇师遂问曰近离什么处槃云离辟支岩师云岩中还有主么槃以竹策叩师簥师乃出簥相见槃云曾郎万福师遽展丈夫拜槃亦作女人拜答师云莫是女人么槃又设两拜遂以竹策到地右绕师簥者三师云某三界内人师三界外人师宜前去某甲后来槃乃先回师遂至去囊山憩数日槃供侍随行禅徒一无所阙。　　鹅湖住庵时有一天使到庵见拂子便问弟子唤这个作拂子庵主唤作什么主云不可唤作拂子使云天下尊宿出世如麻似粟庵主为甚不行脚去主便去到雪峰师见庵主来便问阇梨何得更来主云被个天使问佛法不相当更来师云作么生主遂举前话师云汝问我主再举前话师云拂子。　　晏国师初参师才入门师搊住云是什么晏释然契悟举手摇舞师云子作道理耶晏云何道理之有师乃抚而印之。　　师谓慧棱云吾见沩山问仰山从上诸圣什么处去仰山云或在天上或在人间汝道仰山意作么生棱云若问诸圣出没处恁么道即不可师云汝浑不肯忽有人问汝作么生道棱云但道错师云是汝不错棱云何异于错。　　师问慧全汝得入处作么生全云共和尚商量了也师云什么处商量全云什么处去来师云汝得入处又作么生全无对师打之。　　慧棱问师从上诸圣传授一路请师垂示师良久棱设礼而退师乃微笑。　　僧问大事作么生师乃执僧手云上座如此问谁僧无语师便休。　　僧问如何是佛向上事师把住云道道其僧罔措师便蹋倒。　　师谓玄沙云我时时全机提持把三个木毬一时抛要全提去沙云和尚抛后忽被个师僧出来道和尚看毬又作么生师云道什么沙云某甲即不与么师云汝作么生沙云也未是分外。　　师向玄沙道我者里近日有个把断乾坤汉汝须著精彩同学兄弟也难得沙云是即是作么生把断师云岂不是自作用正是把断沙云和尚用甚得某甲不与么师云汝作么生沙云和尚是干某甲是坤且作么生说兄弟难得师云汝得与么自繇自在要用便用要收便收沙云未是分外只是自家底师云汝是出格之见佗时后日子孙大兴依此理去如今且与么玄沙云如此如此兄弟共知且与么三二之后方始应用师云我也知汝同学一理之见沙云根门无功和尚若得与么方始得自在。　　师问僧夏在甚么处僧云涌泉师云长时涌暂时涌僧云和尚问不著师云我问不著那僧云是师便打。　　师问僧什么处去僧云礼拜径山去师云径山若问汝此间佛法如何汝作么生祗对僧云待问即道师便打寻后举问道怤云汝道此僧过在什么处怤云问径山得彻困师云径山自在浙中因甚么问得彻困怤云不见道远问近对师云如是如是。　　一日玄沙侍立次师指火炉云三世诸佛总在里许转大法轮沙云近日王令稍严师云作么生沙云不许搀夺人行市师便休。　　师与长生斫树师云斫到心头且住生云斫却著师云古人以心传心汝为什么道斫却生掷下斧云传师便打一拄杖。　　师一日见僧来乃云开却路达磨摩也我且问你作么生道僧云筑著和尚鼻孔师便休。　　示众云若未会且从迦叶门入时有僧问如何是迦叶门师云不见丝毫始得。　　师一日共众僧水边立次见一乌龟在岸上师以手指之其龟入水师便归院。　　沩山上堂良久有僧便问请和尚为大众说佛法山云我为汝得彻困也僧举似师师云古人得与么老婆心僧又举似玄沙沙云山头老和尚蹉过古人事也师却问玄沙什么处是蹉过古人事沙云大小沩山被者僧一问直得百杂碎。　　师问大光僧云作么生是大光僧云见祗对次师云者个是驴前马后汉作么生是大光僧无语师云我且作死马医一口吞尽乾坤。　　云门参睦州和尚得旨后造陈操侍郎宅经三载续回礼谒睦州州云南方有雪峰和尚汝何不去彼中受旨云门到雪峰庄上见一向北僧云门问上座今日上山去那僧云是云门云寄一则因缘问山头和尚只是不得道是别人语僧云得云门云上座到山中见和尚上堂众才集握腕立地云者老汉顶上铁枷何不脱却其僧一依云门教师见者僧与么道便下座拦胸把住乃云速道速道其僧无语师一拓拓开云此不是汝语僧云是某甲语师云侍者将绳棒来僧云是不是某甲语在庄上见一浙中上座教某甲来与么道师云大众去庄上迎取五百人善知识来云门来日上山师才见便云因什么得到与么地云门乃低头从兹契合。　　僧问古涧寒泉时如何师云瞪目不见底进云饮者如何师云不从口入僧举到赵州州云不可从鼻孔里入僧却问赵州古涧寒泉时如何州云苦进云饮者如何州云死师闻举云赵州古佛从兹不答话。　　师云世界阔一尺古镜阔一尺世界阔一丈古镜阔一丈时玄沙侍立次指火炉云阔多少师云似古镜阔沙云老和尚脚跟未点地在师云老僧住持事烦。　　玄沙令僧驰书上师师接得开封只见三张白纸乃问僧还会么僧云不会师云不见道君子千里同风其僧回举似玄沙沙云山头老和尚蹉过也不知僧却问和尚如何沙云孟春犹寒。　　镜清初参师师问汝是什么处人清云不敢道是温州人师云与么则是一宿觉乡人也清云且道一宿觉是什么处人师云放你二十棒。　　师因看古人因缘到光境俱忘复是何物乃问镜清者里著得什么语清云和尚放某甲过即有道处师云放你过作么生道清云某甲亦放和尚过。　　三圣问师透网金鳞以何为食师云待你透出网来即向汝道圣云一千五百人善知识话头也不识师云老僧住持事烦。　　师凡见僧来参便辊三个木毬示之。　　岩头在鄂州过渡时遇僧去雪峰托僧传语云我近日将三文钱买得一个黑老婆子逐日捞虾捷蚬且与么过时师乃下禅床云穷鬼子穷鬼子道我快活不彻也。　　王大王请晏国师住鼓山时百戏迎出山师与孚上座送出门回至法堂上师谓孚云一只圣箭子射入九重城里去也孚云和尚是伊未在师云渠是彻底人孚云若不信待某甲去勘过孚乃换草鞋行半里地于簥里把住云和尚向什么处去晏云向九重城里去孚云忽遇三军围逼之时又作么生晏云佗家自有通霄路孚云恁么则离宫失殿去也晏云何处不称尊孚便回举似师师云佗话亦在孚云老汉脚跟未点地。　　师与三圣行次见猕猴乃云人人尽有一面古镜者猕猴亦有一面古镜圣云历劫无名何以彰为古镜师云瑕生也圣喝云老汉话头也不识师云老僧住持事烦。　　因普请次师自负一束藤路逢一僧便抛下僧拟取师便踏倒归举似长生乃云我今日踏著僧快生云和尚替者僧入涅槃堂始得师便去。　　有僧来礼拜师师打五棒僧云某甲有什么过师又打五棒。　　僧问声闻人见性如夜见月菩萨人见性如昼见日未审和尚见性如何师打三棒其僧复问岩头头打三棒。　　师问僧近离什么处僧云覆船师云生死海未渡为什么覆却船僧无语遂回举似覆船船云何不道渠无生死僧再至雪峰举前话师云此不是汝语僧云是覆船与么道师云我有二十棒寄与覆船二十棒老僧自吃不干阇黎事。　　师下府中玄沙出接师乃云道路不易且喜到来师云是是沙云喏喏师云不是汝也难沙云本是桑梓之所非某甲之能师云我知得汝也须向佗道始得沙云喏喏佗是与么师云汝知棱道者问灵云么沙云不知问佗道什么师云棱道者问如何是佛法大意灵云对云驴事未去马事到来沙云棱道者会也无师云佗不会沙云和尚何不向伊道师云我向伊道直下是你沙云若与么恐佗因缘不在和尚处教伊下来某甲向伊说师至回时乃问玄沙云你此间住持切须保任沙云全得和尚师云自然兴云致雨去沙云和尚到山亦须善加保重师云是是师回山谓棱道者云我到玄沙处举著你问灵云因缘玄沙会得甚好棱云不知玄沙说道什么师云伊只道汝是棱道者棱云和尚何不向某甲说师云适来岂不是向汝说棱云若与么某甲且暂到玄沙处问讯师云若与么且去彼中直向佗道不会好去早归棱乃下去参玄沙。　　泉州王太傅请棱道者住招庆师差僧赍书至玄沙沙问从什么处来僧云雪峰来沙云佛法不是者个道理沙乃上雪峰送棱道者相看了沙问师云和尚且喜又分一枝从彼处去师云是是缘即如此只是桑梓不著沙云是佗也师云是是沙云喏喏沙却谓棱道者云你是福人得太傅造院伫你棱云此盍是堂头与和尚恩力故非某甲沙云我将谓你作么生棱云若与么某甲即礼拜和尚沙云不是者道理沙乃举似师师云佗本是两浙人。　　师问玄沙云汝在彼处住什么兄弟附近于你沙云全学全无学师云我不与么沙云是是某甲不与么师云作么生沙云不学全学。　　玄沙一日问师云招庆特来辨茶师云你且得上来沙云应须与么始得师云不是外物沙云内亦非师云是是。　　玄沙上山看师乃咨师云言无不中谁人知之师云自如自如知之则中沙云且喜佗招庆归来师云你自分折作什么沙云和尚妄语作么师云是你妄语（自如疑是自知）。　　师示众云尽大地撮来如粟米粒大抛向面前漆桶不会打鼓普请看。　　师示众云南山有一条鳖鼻蛇汝等诸人切须好看长庆出云今日堂中大有人丧身失命僧举似玄沙沙云须是棱兄始得然虽如此我即不与么僧云和尚作么生沙云用南山作么云门以拄杖撺向师面前作怕势张口吐舌。　　一日普请次长生戴笠子先行师问长生古人道谁知席帽下元是昔时人意旨作么生长生侧却笠子云者个是什么人语师便休去。　　师有时云三世诸佛向火焰里转大法轮时云门侍立次云火焰为三世诸佛说法三世诸佛立地听。　　师勘清峰云你向什么处去峰云识得即知去处师云汝是了事人乱走作什么峰云和尚莫涂污人好师云我即涂污你古人吹布毛作么生与我说来看峰云残羹馊饭巳有人吃了师便休。　　师在天台国清寺遇斋时拈起钵盂问座主道得我与你钵盂主云此是化佛边事师云便做得座主奴也主云某甲不会师云你问我我与汝道座主礼拜师便蹋倒。　　长生和尚一日入山礼拜师师问汝住持不易有牛具么生云无后辞师出山师与劝使粮食相送至门首生便行师召云长生生回首师云洞山道底洞山道底生应喏喏便行去后院主问师适来和尚道洞山道底意旨如何师以手指口了又指脚。　　有一僧在山畔卓庵多年不剃头只作一柄木杓去溪边舀水吃时有僧问如何是祖师西来意主云溪深杓柄长僧归举似师师云也甚奇怪师一日同侍者去访佗乃将剃刀去才相见便问道得即不剃汝头主便将水洗头师便与佗剃却。　　师问孚上座云见说临济有三句是否孚云是师云作么生是第一句孚举目视之师云犹是第二句作么生是第一句孚叉手而退师云吽吽。　　师问僧近离什么处僧云佛日师云来时日出也未僧云日若出即镕却雪峰师便休去复问僧云阇梨名什么僧云玄机师云日织多少僧云寸丝不挂师云参堂去僧行三五步师云袈裟落地也僧回首师便打云大好寸丝不挂。　　师一日与玄沙招庆游山次沙云看者象骨峰头还有佛法也无若道有作么生说有若道无且作么生说无师云你道什么庆云是有是无沙云若与么和尚与招庆总明前不明后师云汝且作么生沙云佛法还曾有么作么生说有无试道看还是也无沙又问招庆作么生说有无底句庆云是者个作么生说有无沙云招庆也作么生说有无庆云和尚是什么心行沙云不是者个道理师云你作么生说有无沙云即今是有是无师云你也作么生沙云不是外物。　　有僧来礼拜师师问什么处来僧云蓝田来师云何不入草长庆闻乃云险。　　师垂语云要知此事如一面古镜相似胡来胡现汉来汉现僧便问忽遇明镜来又且如何师云胡汉俱隐。　　师一日与玄沙行次乃云者一片地好造个无缝塔沙云高多少师以目顾视上下沙云人天福报不如和尚若是灵山授记未梦见在师云子又作么生沙云高六七尺。　　师示众云望州亭与你相见了也乌石岭与你相见了也僧堂前与汝相见了也（保福问鹅湖僧堂前且置望州亭乌石岭什么处相见鹅湖骤步归方丈保福便入僧堂）。　　师与玄沙夹篱次沙问如何是祖师西来意师将篱障撼沙云吃许多辛苦作什么师云子作么生沙云且过篾头来。　　有新到僧师问汝来作什么僧云来礼拜和尚师云阿那个是你和尚僧乃不审师踏云者野狐精放汝三十棒。　　师一日勘僧云什么处来僧云浙中来师云船来陆来僧云二途俱不涉师云争得到者里僧云有什么隔碍师打趁出僧过十年后再来师云甚处来僧云湖南来师云湖南与者里相去多少僧云不隔师竖起拂子云还隔者个么僧云若隔即不到也师依前打趁出此僧住后凡见人便骂师其僧有同行闻得特去相访乃问兄到雪峰处有何言句便如是骂佗遂举两度因缘乃被同行叱骂与佗说破当时悲泣常向中夜焚香遥望雪峰礼拜。　　师问慧棱古人道前三三后三三意作么生棱便出去。　　师问僧什么处来僧曰岭外来师曰还逢达磨也无僧曰青天白日师曰自已作么生僧曰更作么生师便打。　　师送僧出行三五步召曰上座僧回首师曰途中善为。　　上堂举拂子曰这个为中下僧问上上人来如何师举拂子僧曰这个为中下师便打。　　师云饭篱边坐饿死人临河渴死汉玄沙云饭篱里坐饿死汉水里没头浸渴死汉云门云通身是饭通身是水。　　问如何是佛师曰寐语作什么。　　师行脚时参乌石观和尚才敲门石问谁师曰凤凰儿石曰来作么师曰来啖老观石便开门搊住曰道道师拟议石拓开闭却门师住后示众曰我当时若入得老观门你这一队[口+童]酒糟汉向甚么处摸索。　　上堂尽大地是个解脱门把手拽伊不肯入时一僧出曰和尚怪某甲不得又一僧曰用入作甚么师便打。　　师因闽王封柑橘各十颗遣使送至柬问既是一般颜色为甚名字不同师遂依旧封回王复驰问玄沙沙将一张纸盍却。　　上堂众集定师辊出木毬玄沙遂捉来安旧处又一日师因玄沙来三个一时辊出沙便作偃倒势师曰寻常用几个日三即一一即三。　　师因僧问紧要处乞师指示师曰是甚么僧于言下大悟师送南际长老出乃作女人拜际敛手应诺诺师以手斫额便归。　　师将示寂自制塔铭并叙曰夫从缘有者始终而成坏非从缘得者历劫而常坚坚之则在坏之则捐虽然离散未至何妨预置者哉所以叠石结室剪木成函搬土积块为龛诸事巳备头南脚北横山而卧惟愿至时同道者莫违我意知心者不易我志深烛再烛幸勉励焉纵然它日邪造显扬岂如当今正眼密弘善思之审思之铭曰兄弟横十字（雪窦注云国无二君又云知么）同心著一仪（风行草偃又云直与）土主曰松山（四顾匪绝又云看）卵塔号难提（独露相倚又云险）更有胡家曲（一西一东又云大难）汝等切须知（自南自北又云会也）我唱泥牛吼（闻莫举头又云呵呵）汝和木马嘶（见应合眼又云抚掌）但看五六月（岂可徒然又云[口+十]）冰片满长街（事非草草又云苦）薪尽火灭后（去去谁同又云好住）密室烂如泥（须到如此又云努力）梁开平戊辰三月示疾闽帅命医师曰吾非疾也竟不服药遗偈付法五月二日朝游蓝田暮归澡身中夜入灭寿八十七腊五十九建塔于本院方丈。　　　　师偈语。　　光阴倏忽暂须臾浮世那能得久居出岭年登三十二入闽蚤是四旬余佗非不用频频检已过还须旋旋除为报朝廷朱紫道阎罗不怕佩金鱼。　　　　游柽洋。　　青山无适莫四畔无来路安居不到处出身终有余。　　　　因学人问事。　　佗事佗人断已事已自裁万法刹那包何用更往来。　　　　送澄沼。　　忽告归乡去崎岖枉涉途雪岭三秋外澄沼一事无。　　　　因读寒山诗。　　可怜寒山子多言复多语横路作篱障何如直下觅光舒。　　　　咏鱼鼓二首。　　我暂作鱼鼓悬头为众苦师僧吃茶饭拈槌打我肚身虽披鳞甲心中一物无鸬鹚横溪望我誓不入湖。　　可怜鱼鼓子天生从地养粥饭不能硝空肚作声响时时惊僧睡懒者烦恼长住持闹喧喧不如打游漾。　　　　放牛。　　早朝放牛承露草直至日昼千饱好牛饱更无思食念牛儿无事唱牛歌。　　　　劝人。　　莫道肯去易肯去也大难虚空满天下迷人坐不安。　　若切老婆心劝君莫掠虚忽遇明眼人相逢笑杀渠。　　枯树解藏龙贪睡不闻钟一朝侵早起忽觉是何龙。　　低头不见地仰面不见天欲知白牛处但看髑髅前。　　达磨来路远汝莫辜负佗子细审思观忽然悟去好。　　人人尽有乾坤眼莫随妄情颠倒窥恒沙国土总吞尽吞尽不我何旨旨。　　枯木藏龙雷动必惊惊者是少不惊者多。　　绝顶白似雪众水一源深道场平如掌我宗超佛心。　　长江抛钓子游鱼带丝绦恩重钩头饵轻欺上祖歌。　　脚踏香积垄头枕马鸣崎身卧白云里神光万里秘会我最后句与汝同一枝。　　冬瓜长儱侗葫芦剔突圞玲珑满天下览子黑漫漫。　　君不见路边华表柱天下忙忙总一般琵琶柦捩随手转广陵妙曲无人弹若是有人能弹得一弹弹尽天下曲。　　世中有一事奉劝学者取虽无半钱活能传历劫富。　　登天不借梯遍地无行路包尽乾坤处禅子火急悟。　　寅朝不肯起贪坐昏黄晡鱼被网里劫胀破猎师肚。　　满天不见路万里迷也没问汝世间人何时得成佛。　　磨砖不成镜虚空终有月火急自提取莫受多生屑。　　高抛不至天低掷岂著地日轮隐山去回头更觅鼻。　　我今劝汝道汝休念文字兼劝采樵人努力莫相欺。　　多生不出家万劫受辛苦今日舍恩爱誓愿莫回顾。　　春霜满天寒览子黑漫漫白牛常在髑髅前劝君审细看。　　报汝等知乎真性不在途色身只要闲何用苦区区。　　须知不从人处得何劳昼夜苦求人已珠迥然越三界不是圣人非色尘。　　天色晴明绿嶂分万里虚空绝点云可惜时人何不悟肯者同游此法门。　　万里无寸草迥迥绝烟霞历劫长如是何须更出家。　　　　辞曾氏。　　昔年曾许郁多罗直至如今未动梭此日且随云水去谁能待得鸭成鹅。　　　　赠实师伯。　　善哉道者顿息大机堂堂密密将何显伊千山绝顶万重绿衣风云抱合我终不知以此浮幻随处徉痴严霜欲至放发齐眉僧俗不辩怀量任疑晓我微功雨势云飞。　　　　幽州未得授戒。　　一十出家未是时二十出家正是时今遇官坛缘未合躘踵且作老沙弥。　　　　自述。　　思量未到雪峰时爱把浮生取次疑及至法门非法法到头无我亦无师。　　　　师亲写版牌云。　　妄身临镜照影影与妄身不殊若欲去影留身不知身影常虚身影从来不异不得一有一无若拟僧凡爱圣生死海里常浮。　　欲得不招无间业莫谤如来正法轮有物密救人争奈人不知（恩大难酬）。　　　　师在枯木庵坐禅于水磨坊前晒麦乃亲题云。　　庵前永日无狼子磨下终年绝雀儿。　　（山中至今并无狼虎凡于磨坊前晒麦亦无鸟雀皆如师记耳。）　　　　师题僧堂前梁云。　　今朝不保明朝常作千载遮头。　　　　师规制。　　　　　　　　　　　　永明寺知觉禅师延寿立石。　　夫出家者先效轨仪肃严其行行既精矣乃曰其人方可参选明师次择其理且正道寂寥尽古今而绝逢包通十方万类而从来莫二如此之事假世而言之若以住持之门依像法而安处收物情而共居欲令百川同归一源众流而臻大海古云家无二主国无二王二主必诤二王则竞况僧居无诤有诤非僧要令三世住持万所心安人和不失其绪者矣。　　一　或有投归僧坊而求变白披缁者尽令归奉一主一主无二即免为诤但依芙蓉先师规制即知其义也。　　一　蓝田张际两庄但逐年轮差了事僧勾当始终供应塔院常住供养当院僧徒等切不得别议住持。　　一　众中或有老者病者不任自取索即差了事童行终始看侍如无童行转差沙弥如无沙弥轮差大僧始终看侍无至违越。　　一　或有乡村檀那精心礼请唱佛道场必须众议能为法事者差免俗讥嫌。　　一　当院出家沙弥童行大僧等无事出院不辞知事及大众等如若却来便须出院若为小小因缘若无重过却来即罚礼一百拜放住如若当时不遵指约亦须出院。　　一　当院徒众等或非知事辄行杖木令人不安昼时出院。　　右件条约住持之事仰纲维主首及僧徒等共相遵守不得违越终而复始光化四年闰六月十日沙门义存告示。　　　　师遗诫。　　报诸人等夫泡幻缘生去来不定吾仅四十年来未尝不苦口相劝近日佛法淡薄唯于世谛殷勤至于信施檀那师僧和尚百年终殁无善报恩世礼既不相应亦合有少分省察吾若四大离散日先巳有木函石龛并依旧志安排不得别造坟塔不得设灵筵不得持孝服或有戴一尺布下一滴泪此非沙门非我眷属况更哭苍天但为俗态颇辱宗门或有不遵依法摈逐当院年长有从智仰共相遵授不得妄有乖张佗后住持并依芙蓉先师规制况从前不曾亲度尼弟子吾脱去后切不得放入院门免世讥嫌为恒式者兼上院以后切不得别议住持开平二年戊辰四月二十八日沙门义存告示先师住持规制奉宣下降帖命准元条件施行不许各度童行私置田业擅泥锅铛仍别众食寄附常住庄舍典质营转等事准此禁断者时乾德三年岁次乙丑五月十二日天下兵马大元帅守尚书吴越国王俶建。　　　　雪峰真觉大师语录卷下（终）。　　老真觉杰出于五季分裂之时自德山一棒桶底脱之后直得鳌店月寒象峰雪霁揽醍醐于一杓彰大用于三毬派析两宗道超列祖譬犹轰百亿雷霆于四天之下旷数百世其声愈宏至于垂机示训大教至言流出胸襟盖天盖地广陵一奏么弦下愧不复声矣向经毁变版录无留福城觉如居士募缘重刊以广其传览者倘能向徽外侧耳便知阳春雪曲大雅正音尽在是矣其或未知打鼓普请看。　　　　　　　　　　　　时至治辛酉季夏雪峰嗣祖比丘悟逸敬跋。　　　　雪峰真觉大师年谱。＊唐穆宗皇谛长庆二年壬寅。　　师泉州南安县人也姓曾氏父讳勉是年师降诞师家世奉佛其先茔在杨梅山西去城四十五里一峰翔拜于前俗谓胡僧投拜。＊三年癸卯。四年甲辰。敬宗皇帝宝历元年乙巳。二年丙午。　　师五岁生酷恶荤茹襁褓中闻钟梵之声或见幡华像设拜必为之动容见者咸异之。＊文宗皇帝太和元年丁未。二年戊申。三年己酉。四年庚戌。　　师年九岁恳父母求出家钟爱不从其请。＊五年辛亥。六年壬子。七年癸丑。　　师年十二从其父游莆田玉涧寺见庆玄律师遽拜曰我师也遂留侍焉。＊八年甲寅。九年乙卯。开成元年丙辰。二年丁巳。三年戊午。　　师年十七祝发遂改法讳义存。＊四年已未。五年庚申。武宗皇帝会昌元年辛酉二年壬戌。三年癸亥。四年甲子。五年乙丑。　　师年二十四是年有旨沙汰佛法师以服儒谒福州芙蓉山弘照灵训禅师照抚而器之留于左右＊六年丙寅。　　师年二十五岁武宗崩汰佛之令弛。＊宣宗皇帝大中元年丁卯。　　师年二十六是岁奉诏还佛师再礼弘照为师。＊二年戊辰。三年己巳。　　师年二十八往幽州宝刹寺受戒。＊四年庚午。五年辛未。　　师年三十是岁五月九日弘照和尚示寂。＊六年壬申。七年癸酉。　　师年三十二辞曾氏游方有偈曰昔年曾许郁多罗直至而今未动梭此日且随云水去谁能待得鸭成鹅遂同岩头[大/岁]公在大慈寰中会下与寰中上足钦山文邃为友至江南三登投子九上洞山师尝在洞山作饭头一日师淘米次洞山问云先去沙先去米师云沙米一时去山云大众吃个甚么师遂覆却盆子山云子因缘不在此遂参德山＊八年甲戌。九年乙亥。　　师年三十四一日洞山问师作甚么来师云斫槽来山云几斧斫成师云一斧斫成山云犹是这边事那边事作么生师云直得无下手处山云犹是这边事那边事作么生师休去。＊十年丙子。十一年丁丑。十二年戊寅。十三年己卯。懿宗皇帝咸通元年庚辰。二年辛巳。　　师年四十参德山师问德山从上宗乘中事学人还有分也无德山打一棒云道什么师此时豁然如桶底脱相似。＊三年壬午。四年癸未。　　师年四十二在德山作饭头一日饭迟德山自擎钵下法堂师晒饭巾次见云这老汉钟未鸣鼓未响拓钵向甚么处去德山便归方丈师举似岩头头云大小德山不会末后句在山闻举令侍者唤岩头至方丈问你不肯老汉那岩头密启其意山乃休来日升堂果与寻常不同岩头到僧堂前拊掌大笑云且喜得堂头老汉会末后句佗日天下人不奈伊何虽然也只得三年活。＊五年甲申。六年乙酉。　　师年四十四与岩头同辞德山师尝与岩头同行至澧州鳌山镇阻雪岩头睡醒见师巍坐叱之云存兄存兄何不睡去恰似三家村里土地相似师点胸云某甲这里未稳在岩头云据你见处一一通来师举见盐官洞山德山问答机缘岩头皆排之遂于言下大悟起来连唤师兄云今日始是鳌山成道。＊七年丙戌。　　师年四十五同岩头钦山欲参临济至中路逢定上座云临济和尚巳于四月初十日示寂师云某甲薄福不见和尚未审有何言句定举无位真人话自是三人分袂岩头往龙山钦山止于澧阳师还闽既而道由建安结庵居之今为黄龙双石二寺是也。＊八年丁亥。九年戊子。　　师年四十七追念芙蓉肄业之地遂还止于石室即灵洞岩是也是岁沩山懒安领徒至上廉帅李景以书请师开创城西怡山王真人上升之所今西禅寺是也。＊十年己丑。　　师年四十八宴坐石室其徒有劝其出世者师深拒之时有同学行实师伯谓师道德隆重非鹫岭猴江之胜不足以延之议以象骨峰为称师领之。＊十一年庚寅。　　师年四十九是岁暮春实师伯以为象骨峰之距诣诸耆耋求卜精蓝时山之东信士万训谢效陈佐竞为遵守愿奉祇园洎洪元表亦以陈洋半为财施遂创庵于柽洋凉映台之北迎师居之既至据坐而喜谓实曰劳汝择焉吾其居矣是冬师偕实师伯升于峰顶周览形胜归议山名或谓樵者得象骨于峰岩或谓是山顶四时皆有积雪二号兼称师笑曰可其上三百步得胜地先是实师伯买庵基于方公公以山林施谢陈二公从而乐施自是檀度辐辏或舍财或置田业寖广。＊十二年辛卯。　　师年五十大兴院宇至于木人效劳速其成功众以为喜。＊十三年壬辰。十四年癸巳。　　师年五十二营造木土之余随机演唱未尝少懈衲子至无所容。＊禧宗皇帝乾符元年甲午。　　师年五十三时黄巢叛于东山师悯国祚之艰而生灵涂炭也。＊二年乙未。　　师年五十四观察使韦公舍钱三百缗为建造费自庚寅至兹山凡六载寺乃大备僧智朗诣长安上院事以丐额时遇应天节乃赐应天雪峰寺。＊三年丙申。　　师年五十五寄书与岩头云某甲信上师兄自从鳌山成道后直至而今饱不饥。＊四年丁酉。　　师年五十六因游寺外荐至陈洋乃曰吾首达兹山得三境界此其三也可以为建塔之所今之塔基是也。＊五年戊戌。　　师年五十七巢寇自浙入闽是岁棱道者来参棱盐官人也。＊六年己亥。广明元年庚子。　　师年五十九巢寇自广入湘。＊中和元年辛丑。　　师年六十众盈千五百人凡来参便辊出三个木毬一留寝室二藏塔中是岁备头陀出世住梅溪场普应寺后迁玄沙。＊二年壬寅。　　师年六十一廉帅李景舍钱一十万缗司空颍川陈公舍钱三百缗观察使韦公处滨舍钱二十万缗置太平王阪庄致仕陇西李公舍钱一百三十八贯继而创城西大睦廨寺是岁有内官自闽回京言师之道德钦承。禧宗皇帝圣旨乃诏福州所司具师道行时闽士陈延郊疏其实以奏赐号真觉大师并紫衣袈裟。＊三年癸卯。四年甲辰。　　师年六十三时克用破黄巢于太山虎口师闻而喜。＊光启元年乙巳。二年丙午。三年丁未。　　师年六十六四月八日岩头遭寇难大叫一声闻数十里命终阇维舍利无数师闻而悲惨。＊文德元年戊申。昭宗皇帝龙纪元年己酉。　　师年六十八开基造塔于陈洋即前所谓第三境界当年七月七日塔成师自作塔铭时行实师伯示寂师哭之恸举而葬于东山西原师为塔记云身谢有为塔归无缝松山一镇鹤岭千秋师伯法讳行实俗姓高永嘉人也受业芙蓉山自己丑年启创兹山时行实明地理破天荒立山门放水路原始要终其功不浅是年八月十四日终于旧院寿六十七腊二十六。＊大顺元年庚戌。二年辛亥。　　师年七十再游吴越初抵天右涌泉。＊景福元年壬子。　　师年七十一是岁夏止于灵隐后至国清寺复到浮江次游育王各有问答机缘。＊二年癸丑。乾宁元年甲寅。　　师年七十三复归闽止于阵洋塔所府司徒郎公请延府中为说玄要即施财建法堂于塔亭是岁迁寺于陈洋今院是也投契之缘时有嗣法门人阐扬大法者五十六人玄沙备鹅湖孚岩洞休招庆棱云门偃鼓山晏等。＊二年乙卯。　　师年七十四领众南游时黄涅槃预知师至搘策前迎抵苏溪邂逅相遇师遂问云近离甚么处槃云辟支岩师云岩中还有主么槃以竹策敲师簥师乃出相见槃云曾郎万福师遽展丈夫拜槃作女人拜师云莫是女人么槃又设两拜遂以竹策画地右绕师簥三匝师云某甲三界内人师三界外人师宜前去某甲后来槃乃先回师遂至止囊山憩数日槃供侍随行徒众一无所缺次至瓦棺时泉州太傅王延彬创东弥勒资寿等院迎师驻锡大加礼敬时闽主王审知权执霸位向师道化尝领千众于东西第为王说法初舍俸钱三十万创横屋二十间次舍钱三十万创法堂回廊方丈等宇。＊三年丙辰。四年丁巳。　　赵州谂禅师示寂。＊光化元年戊午。　　师年七十七闽王请师同玄沙入内论佛心印大王闻二师如此开示起大信心便立大誓愿志心受持终无退志大王再请二师于内讲论佛法重排香案不许外泄仍令内尚书三人隔帐录其法语师乃请诸佛龙天证明为王传佛心印复舍钱四十万鼎建大殿堂宇千百余间莫不大备师先年首至兹山时山南陈洋信士蓝文卿者知师道化遂将所居东池侧古柽树创庵延师驻锡今枯木庵是也蓝公复以柽洋庄创造精舍靖师居之今旧院是也蓝公见众广复将所居之宅充为巨刹迁师主之复蒙闽主忠懿王具奏。禧宗皇帝赐封檀越主蓝文卿为威武节度使明护侯王长男应潮通祐神君弟僧守远慈悲尊者今为本山土地其后文卿与杨大娘次男应辰等徙家于茆洋庄以成其志仍施田园二十庄今蓝田太平大睦等庄是也。＊二年己未。　　师年七十八闽王遣使赍银交椅送师。＊三年庚申。　　师年七十九有旨赐改本寺为应天广福寺。＊天复元年辛酉。　　师年八十是岁闰六月初十日师将条件住持及僧行规制以示徒众大约事无大小皆归住持百川归海众流同源国无二王家无二主况僧居无诤有诤非僧心安人和不失其绪至于庄院塔院皆有成规老者病者理令看待若能声演佛事者以应外缘僧行有过轻重量罚既非知事不许辄行杖木令人不安凡百事但依芙蓉先师规制即知其义也。＊二年壬戌。三年癸亥。　　师年八十二寺众日繁岁入不给屋宇渐漏欲行修葺工程浩大有僧无量无悦者立心劝募众缘轮奂仍旧以遵师行。＊哀帝天祐元年甲子。二年乙丑。　　师年八十四闽王再施钱重建枯木庵及开大池约万有余工师尝在枯木庵坐禅傍有水磨晒麦师亲题云庵前永日无狼虎磨下终年绝雀儿此师之诫谕至今无虎雀。＊三年丙寅。　　师年八十五泉州王太傅遣使来请棱道者住持招庆寺师以书报玄沙沙上山送之（唐祚至此为梁所纂）。＊梁大祖皇帝开平元年丁卯。　　师年八十六师自图塔样令人呈献闽王王遣使往江西瑞迹山披材石为师建塔及真堂三间与师造龛子龛完报和尚知道师云舁向堂前著看你不奈何。＊二年戊辰。　　三月师示微疾闽王命医诊视师云吾非疾也竟不服药四月十五日师坐法堂示遗诫等事乃云当院年长有智者其相遵受不得妄有乖张至本月二十八日谓众云泡幻缘生去来不定吾仅四十年来未尝不苦口相劝近日佛法澹薄唯于世谛殷勤至于信施檀越师僧和尚百年终殁无善报恩世理既不相应亦合有少分省察吾若四大离散之日先巳有木函石龛并依旧志安排毋违我意若有披麻下泪者非我眷属众皆禀命共矢修营塔制苟完西盍石未具是夕烈风雷雨震撼林壑东山之上地忽震裂广袤寻丈其平如砥举而用之函盍相合见者咸异五月二日师手札百余字别闽王朝游蓝田暮归澡身是夜十八刻右胁而顺寂寿八十七腊五十九至初十日建窣堵波于本院方丈闽王遣子刑部尚书王延禀入寺哀恸特谕祭礼至十五日全身入塔师自唐咸通庚寅开山创寺至梁开平戊辰入灭阐扬教法三十九年。　　　　雪峰真觉大师年谱（终）。　　　　雪峰语录大尾。　　大羹玄酒为众味王淡然有余味云门咸池为众音君朴然有遗音与彼肥甘之爽众口淫哇之荡众耳者不可同年而语也雪峰言语简古纯真淡然味朴然音不可于众口如针于众耳但此中人则染指而领焉承响而知焉经山老隐睡安光和尚曾得此录而领知最深自谓寿梓与前所刻之玄沙语录并行焉争奈何未几化缘示终而空成未了因有志于法门者谁不惜之乎哉今也其徒某者持来授余盍似以其师遗意媒檗于老衲者是以不忍独尝其味独听其音挍阅一番乃付印生以图翻刻只愿雪峰真风潘扬此土令我新丰一脉有邻不孤是余流通之意也。　　　　　　　　　　　　　　　　时。　　　　　　　　　　元禄十四年龙集辛巳季夏　　吉旦。　　　　　　　　　　鹰峰闲道人卍山老衲涉笔于武陵之客檐。　　　　附录。　　　　福州雪峰山故真觉大师语录序。　　　　　　　　　　翰林侍读学士中散大夫守尚书礼部侍郎同知承进银台　　　　　　　　　　普门下封驳事判太常寺权判尚书部省主护军琅玡郡开　　　　　　　　　　国侯食邑一千九百户食实封二百户赐紫金鱼袋王随撰　　余早惭懵学偶窃上第出遭熙世之旦骤历圊华之职而每以忧恚内畜声利外驰客尘翳于本源风波鼓其营虑认世荣为久乐聆禅谈为戏论安知乎灶辱齐致生灭一如方以执迷忽矣有悟向者出牧杭府谙官崇川退食自公居多暇日因览传灯录雪峰上堂语云尽乾坤是个解脱门又别云三世诸佛十二部经到此徒劳精究兹义豁如醉醒乃知道岂云远归真则达佛不在外因心乃成寻有偈曰廊然见佛旨天地掌中视噫妙明之性既觉圆顿之理斯契脱烦恼之羁锁踏清凉之境界今年初春有闽中高士江夏黄君洵武同雪峰山崇圣禅院知御藏赐紫僧守勋垂访勋公捧故雪峰真觉大师语要一轴且云大师法号义存性曾氏泉州南安邑人也祖先而下钦奉真谛大师生而聪警不茹荤血孩提时闻钟磬睹僧佛必喜动容色九岁欲舍家父母钟爱弗之许焉后三年从家君游莆田玉涧寺礼寺主僧庆元以其行业高洁即曰我师也遂留侍左右年十七祝发以唐武宗罔崇像法乃隐迹芙蓉山俄而宣宗皇帝复其道也乃此游吴楚直抵燕秦受具于幽州宝刹寺而后南归居名岩转妙轮阐宗教者四十年聚清众常不下千五百人而又传密印者则有玄沙鹅湖洞岩鼓山昭庆五尊者同垂大名至于今之世矣繄先师法要未著冠篇后裔耻之丛林叹息欲求数十言光于厥集可不伟欤余曰向者因观先真觉机缘语而开悟今获尽览其所述言句若积阴而睹瑞日久暍而饮甘露其幸也何如尔矧见托于序引敢辄形于牢让聊述裴笔于帙首云尔。　　　　　　　　　　　　天圣龙集壬申岁仲春戊戌日西斋叙。　　　　雪峰真觉大师广录后序。　　自有禅学以来学者至于遗形躯甘枯稿入山林不返或驰骋市里与屠沽游污而不屑然蹈其余风泳其末流亦足以知其概矣盍其眇茫如太虚积幽旷然窅然高之无上深之无下索之不闻览之不得思之无有死生亦大矣而不得与之变古今亦久矣而不得与之迁恢闳博大不可端倪有能见而体之岂不韪哉传记所录略可道者千有余人皆聚徒成群开门名家以语言文字见于后世考其从师之艰难见道之迟暮勤渠反复惓惓不巳卒以大成则吾于雪峰大师见之矣晚而自弃于穷山断岭巉岩荒绝之处人迹不至野兽与游剃茅为庵以庇风雨学者赴之满于五百屋瓦鳞比长林际天粳穄如云弥数百里凡资之以生者不求而足盍东南以来禅林之盛未之有也余来福州二年恨不得至其山中一瞻其塔因取画像入城礼焉像之幅四雪峰大师正中危坐立两旁而侍焉者若云门偃玄沙备凡十有二人焉余既传其图将以似夫学者因尽索其禅语于山中而散乱漫灭仅存而不可考独得文惠王公所为语录序刻石又旁搜博采删其重复诿僧数人共仇正之然后先失序传写乖谬姑次第之以俟知音考焉。　　　　　　　　　　　　元丰三年十一月二十八日右司谏直集贤院知福州　　　　　　　　　　　　州事充福建路兵马钤辖高邮孙觉序　　难提氏至言不文逗机观根则有安立随俗显了之谈决惑弹偏则有随波截流涵濡之语珠回玉转绣轴锦机要从言下默忽知归是谓以大事因缘出现于世者也始自三登九到证道鳌山摭砾求环萃成家语兵燹之余将求一二竟不可得深抱憾焉近于尘英搜访获蠹板帙半于觉如挽济之堂敬松学人完之全璧用广流通幸望因人从旁悟入咸酬鼻祖恩私万一云耳守方山大云兰若募缘比丘慧真薰沐拜题。　　　　雪峰真觉大师偈颂（并）序　　大师□自初止雪峰方芟绿野玄枢既辟清众咸来首于咸通洎乎光化至于提阐宗教寰海闻诸故不录矣其或对缘成偈因事成草但要启于精微竟不拘于音律可谓善显而意密言约而理深若以纤毫岂裨直旨使夫得其门者辩室中之富贵不隔丘墙问其津者认形影之妍媸从观乐镜惠蟾尝因属耳靡不书绅然虑未闻久为滥误余则采诸偈颂略标题叙耳。　　　　雪峰崇圣禅寺碑记文。　　　　　　　　　　　　资善大夫行在礼部尚书毗陵胡濴　　　　　　　撰文。　　　　　　　　　　　　奉政大夫翰林院学士兼左春坊大学士庐陵胡广　篆额。　　　　　　　　　　　　赐进士征事郎行在刑科给事中三山姚铣　　　　书丹。　　永乐十七年冬予奉使闽粤登览雪峰之胜适值住持远芷号秋崖辟甃折径转褊隘为弘深由万工池以达三门浚池建桥撤旧更新规模壮观经始之时予适至寺众僧欢跃以政作吉祥之应予亦喜其山林清蔓因留信宿芷公乃从容谓曰兹山来自武夷延袤联络历数百里以至于此乃巍然高耸峭拔层空盍闽地多燠冬罕霜雪惟兹山势接刚风气候侔于中士冬常积雪故名雪峰唐真觉祖师驻锡于此创建梵宫历年既久屡兴屡废今圣天子兴崇佛教凡名山古迹皆葺而新之僧录以雪峰名刹非戒行老成者不足以当兴复之任乃于永乐二年询谋佥同以前钦选住泉州大开元寺洁庵映禅师来主斯席师姓洪氏名正映号洁庵世居江右之金溪自幼托迹沙门不茹荤膻受具足戒于杭之昭庆寺得法于灵谷巽中禅师远芷亦江右临川人因得随侍嗣法分葺玄沙师登山之日殿堂门庑俱为瓦砾荆棒师即慨然感叹奋志兴复誓不下山寒暑一衲胁不沾席是致八闽崇敬四众归依积粮于廪伐木于山陶瓦甓而储器用越五年佛殿成又明年法堂三门同日创建弘硕雄伟视旧有加肖像端严金碧辉焕□以上祝圣寿下祈民福功德之大不可思议一日师谕远芷曰汝兴复玄沙功业巳竟兹山创置大体固具然廊庑僧堂尚未周完予年巳衰迈欲归老灵谷非汝不足以继吾志遂移檄僧录于永乐十六年以远芷升代师任夙夜惟谨犹不敢忘其付嘱凡所未备者悉为成之复按兹寺创始于真觉其示寂之际预留谶云石塔卯爆杉枝拂地[大/岁]竹笋生五百年后吾当再来至洁庵登山适五百二年诸谶俱验如合符节况师颜貌又与真觉无异故人咸以师为再来之真觉也此固不可以无记愿赐一言勒诸贞玟用垂不朽予惟佛氏之兴笔迹巳远其教以持戒守律为初地以明心见性为实际学其学者劳形苦志困悴山林宴坐默存求底于常乐常住不生不灭之域又何与于寺之轮奂焉然像教之设大众瞻仰人心之感先乎目之所见观殿宇之巍峨像设之严肃则敬心悚然而生敬心生则万善由是而积自汉以来教日益滋寺日益盛至于唐宋间有摧沮排抑欲废其教者诚以盈虚消息皆系乎数有形则有数惟法无形固不囿乎数佛与僧寺皆有形者岂免于数乎姑以此寺言之自真觉至于正映才五百余年兴废不知其几至是果应谶而大兴者岂非真觉能知乎数而预为张本乎自小世界至三千大千世界乃至无量无数微尘刹土皆始于成而终于空终则复始展转循环无有穷巳一切有为之法亦复如是而有无□成无住无坏无空者存试观乎寺今既成矣而汝又住其中矣其坏其空宁保于后日乎虽然诚能尽汝今日成住之责必坚必确使无速朽吾为汝记俾汝后之法嗣厥子若孙因吾之言思绍汝志继而葺之使不致于屡坏屡空是亦汝与汝师常住乎中也芷曰唯唯遂书以为记。　　　　　　　　　　宣德八年岁在癸丑二月日前住　　　　　　　　　　当山远芷同当代住持良琛立石。　　当年我祖辊三毬价索辽天孰敢酬有意气时添意气不风流处也风流。　　洞山九转缘何事投子三登著意深雪拥鳌山亲见后六华峰秀至如今。　　　　　　　　　　时永乐元年癸未岁仲冬朔住山　　　　　　　　　　嗣祖比丘希儒补版焚香拜赞。　　　　雪峰禅寺二十四景诗　　　　　　　　续集。　　　　雪峰山。　　奇峰积雪隐芙蓉画不成形染不浓霁色遥观三岛月寒光常见四时冬瑶台冻合深迷路玉树华开半杂松僧住上方银世界虚明影里出疏钟。　　　　宝所亭金碧玲珑宝所亭溪山四面染丹青水晶帘外珊瑚树璎珞龛前玛瑙瓶献锦天孙迎象驾散花玉女听金铃月明徙倚雕栏望百瑞光中走万灵。　　　　蓝田庄。　　蓝田庄近六华峰峰顶蓝田秀所钟分水远从寒涧落隔云长见夕阳舂前人种玉初生子隐者耕云自学农欲采灵芝游此地苍崖翠壑路重重。　　　　枯木庵。　　池边枯木劈禅宫内坐真僧观大空璧月珠星窥窍穴锦云彩雾作帘栊经年苔藓留春色别屿烟华笑晚红可是根源延岁月灵苗毓秀满山中。　　　　三毬堂。　　六华峰在象山边堂上三毬不记年欲去欲来无定止非虚非实自团圆休将彩棒抛过海莫挽雕弓送入天可是吾师曾演化三星惊落翠微前。　　　　一洞山。　　一洞天开缥缈山洞中谁识是仙寰无穷景物在观里有别乾坤非世间松径月斜巢鹤唳石门云湿雨龙还至人招我视瑶草足踏残花满地斑。　　　　半山亭。　　翠微亭子起岩端此日凭高兴未阑仰看层颠云影近俯临绝涧水空宽群鸦斜度天风急一鹤遥冲海树寒况有松阴堪憩息游人谁不此盘桓。　　　　化城亭。　　自天移下化城台台下黄金满地堆风引慈云岩畔起月明真境画中开仙童奏乐瑶空去玉女持华鹫岭来多少游人同会此水光山色共徘徊。　　　　无字碑。　　穹碑斜卧古岩边妙道元无字可镌剥落旧纹惟藓迹模糊新篆是蜗涎天成不用龟趺载岁久还同玉体坚欲把新诗题往事惜无锋笔大如椽。　　　　万松关。　　谁种青松万树齐两行夹径入招提半空爽籁秋长在满地凉阴昼欲迷琥珀气浮成翠霭黄金花落混香泥吾将揽结苍苍色缥缈巢云伴鹤栖。　　　　雪峤路。　　远峤迢迢透雪中素华凝处往来通高如玉砌升瑶阙峻似银桥上月宫仙子步虚身晃朗征夫跻险影朦胧寻梅直上层巅去下顾平原一色同。　　　　龙眠方。　　山似龙眠一带斜此身常是白云遮雨余有汗生鳞甲树密无人见爪牙变化何时逢霹雳蜿蜒长日吐烟霞不知何代经降伏历尽乾坤几岁华。　　　　文殊台。　　烟霞万顷锦成堆旧是文殊显化台西极好风南海过中天法雨下方来彩亮狮子乘云去金佩龙王带月回千古灵踪何所见清凉石畔野花开。　　　　古镜台。　　似玉无瑕古镜台乾坤未判自先开一天雨洗尘埃净万壑云收月影来金碧画中开晓匣冰蟾晕里长苍苔何由飞上青霄外分散神光照九垓。　　　　金鳌桥。　　金鳌出地欲腾空横驾长溪碧雾中倒影不随流水去幻身应与卧龙同恍疑银汉连乌鹊复讶清波现彩虹莫向沧溟戴蓬岛行人永赖度西东。　　　　罗汉崖。　　神僧高隐在天台借问何时度海来云路旧通方广寺石崖况近梵王台灵光午夜连明月圣迹千年寄碧苔异景青春常不老至今犹见百花开。　　　　梯云岭。　　古岭岧峣近碧空天梯万丈跨飞虹云开鸟道层层险路入松门步步通仙仗每游苍树里樵歌遥度碧烟中几回自补东山屐前后登临啸晚风。　　　　象骨峰。　　大象由来力势雄是谁剸骨架空中髓枯尽变玲珑石秀发还从造化功疑是巨身沈古涧更无长鼻动春风何当一夕生元气还载神僧过日东。　　　　磨香石。　　玲珑石上好磨香造化钟成古道傍清气不随风散尽英华长与雾悠扬依稀鸡舌浮春暖恍惚龙涎吐夜凉知是何人留手泽经过谁不嗅余香。　　　　放生池。　　秋气清凉春气和放生池上放生多恣飞恣跃无拘系随去随来脱网罗荷叶盖中擎化雨菱花镜里漾仁波俯临清浅观天影万像熙熙共荡摩。　　　　蘸月池。　　湛湛平池数亩宽一波不动夜光寒弄珠神女乘空去临镜嫦娥倒影看白碧古今长混合青天上下映团栾水晶宫殿无纤翳时见蛟龙海底蟠。　　　　望州亭。　　夕阳西下水东流独上高亭望赵州云起碧空迷鹤影雨收蓬岛露鳌头尝茶人往知何处祇树华残度几秋十二栏干吟倚遍一轮明月在沧洲。　　　　卓锡泉。　　雪峰峰下翠岩前卓锡开通一派泉甘味绝胜和石髓流香应是带龙涎碧寒苔藓封灵迹清杂松篁响夜弦溪转机玄留不住终归大海浸苍天。　　　　应潮泉。　　碧沼灵泉应海潮潮来泉长去还消一呼一吸通天地乍浅乍盈随旦霄下有水仙居溟漠上浮清气逼炎嚣恐惊深窟蛟龙睡不敢问吹碧玉箫。　　　　　　　　　　时天顺元年丁丑岁僧录司右街觉义前。　　　　　　　　　　雪峰七十六代住山嗣祖月庵沙门源潭敬显。　　　　次韵二十四景诗。　　　　雪峰山。　　六华凝结素芙蓉隔崦流云淡复浓夏入伏中微觉暑时移秋半便如冬银堆错落千重崱玉砌槎牙百丈松几度雨花台上望光摇楼阁起霜钟。　　　　宝所台。　　琼瑶台畔彩华亭高倚云霞远送青翡翠雀栖多宝树珍珠花插粹金瓶沉香烟吐屏前鸭紫竹枝敲榭角铃倚遍玉栏挥梵尘半空黄鹤载仙灵。　　　　蓝田庄。　　井井蓝田绕雪峰幽人种玉玉多钟径边梅落香难散岩罅泉飞水自舂山女穿云闲拾翠山僧带雨看耕农丹山碧水烟村远九里松深翠几重。　　　　枯木庵。　　古木中虚广若宫老僧于此坐谈空根蟠地轴通沧海影落湘帘映绣栊石竹云边摇晚翠山茶雪后观春红对兹休问荣枯事都在冥冥幻化中。　　　　三毬堂。　　床猊尘尾妙无边名播华夷五百年三个趯丸非定器一团真气合干圆循环偶数原奇数来往人间忽上天千百众中谁会得玄沙微笑立堂前。　　　　一洞山。　　天下名传第一山山中有洞异人寰璚芝瑶草芳菲外瑞霭祥云缥缈间偶见金莲从地涌倏看白鹤自天还天台刘阮应堪笑出洞怀仙鬓巳斑。　　　　半山亭。　　巍亭结架碧云端画栋雕梁玉砌阑势概山川能自大清留风月不须宽隔溪红影流残照入座青阴送晓寒堪笑会稽兰渚会流觞曲水恣盘桓。　　　　化城亭。　　扶筇闲步上高台满目烟霞锦作堆翠竹风摇明月碎青山雨过白云开王孙显化城中住佛子从多劫外来可是导师方便处天华法雨共徘徊。　　　　无字碑。　　一片名碑偃径边龙章鸟篆古曾镌月斜梅影淡如墨雨洗苔痕滑似涎天爱奇文雷电取地钳怪石雪霜坚要令夜夜星辰照岁久无人构一椽。　　　　万松关。　　万树乔松插汉齐孤标挻秀列菩提月中影淡霜根冷雨后阴浓草径迷黄粉飘时香逗谷白苓生处气蒸泥关前间植琅玕竹引得青鸾紫凤栖。　　　　雪峤路。　　久住银山铁壁中岧峣一径少人通天神种玉铺瑶砌羽客乘云步梵宫梦入九霄魂杳渺觉来千界月朦胧峰回岫转云深处迥与红尘路不同。　　　　龙眠方。　　蜿蜒山势半欹斜仿彿龙眠雾气遮松底枯根蟠老骨竹边新笋迸灵牙暮归古寺闻真法晨向东林咀绛霞沧海夜深明月上颔珠一颗散光华。　　　　文殊台。　　六出峰头翠作堆文殊台恍近华台维摩示疾床中卧龙女呈珠海上来狮座氤氲香雾绕象峰皎洁景星回时人会得清凉意大地春归花自开。　　　　古镜台。　　本来明镜亦非台镜若明兮心自开窈窕青鸾团影无婵娟玉兔送光来中涵日色星星火背剥铜青点点苔海角天涯云散尽禅心皎皎照京垓。　　　　金鳌桥。　　远见鳌山耸碧空鳌桥又跨汉津中衢通京国千岐路水出源头万派同白昼无踪腾化杖青霄有影接飞虹高僧西去何时返桥畔松枝欲向东。　　　　罗汉崖。　　一锡飞来驻上台巉崖高处绝人来涧边雨洗降龙钵岩畔风生伏虎台抱子玄狷窥绿树引麑白鹿舐苍苔悬知诸漏都忘尽铁杖敲门总不开。　　　　梯云岭。　　迢迢石磴挂晴空山转横垂饮涧虹断雁恍疑天上落归鸦闪与日边通远看人影依微际近听松琴杳霭中静夜不知明月上玲珑仙佩振香风。　　　　象骨峰。　　屹哉巨兽更威雄夷国来归佛地中曾授普贤行愿力仍从雪老苦修功如何孤骨长埋石无复双牙再露风焚却幻身名尚在真灵元自海涯东。　　　　磨香石。　　天降芒星石魄香谁言磨荡翠微傍晴分烟缕非风袅夜吐精花带月扬不比紫茸茶品液可宜龙脑雨中凉而今兰若流光远何必长薰解脱香。　　　　放生池。　　圣朝寿域煦天和品类群生放且多堪笑坦途施坎阱更嗟平地下丝罗谩将此处为仁海净洗人心正欲波撤去商家三面网乾坤生气共呵摩。　　　　蘸月池。　　谁凿方塘一鉴宽澄波湛湛月华寒纷纭野马空中绞灿烂冰轮水上看桂洗清香浮馥馥松垂瘦影照栾栾老僧不斫吴刚斧留个根株偃蹇蟠。　　　　望州亭。　　亭绕千山万壑流相望赵老在何州心驰寥廓天穷处目断苍茫水尽头雨洗鳌峰吟里趣云迷鹤路望中秋神机欲问因何事知在蓬瀛第九洲。　　　　卓锡泉。　　携锡寻源象骨前须臾卓锡涌甘泉清疑沆瀣潜通脉香讶神龙暗吐涎激石翻腾浮蟹眼出溪呜咽响鶤弦一泓澄定光明镜同我禅心漾个天。　　　　应潮泉。　　石中迸出契江潮气与阴阳长复消挹取多人随满浅升沈有候测晨霄曾将清味滋吟吻却笑贪名播俗嚣隐拙雪山高处卧月明洗耳夜闻箫。　　　　二十四景总诗。　　雪峰宝所近蓝田枯木三毬一洞天半岭化城无字石万松雪峤有龙眠文殊古镜金鳌畔罗汉梯云象骨巅香石放生池蘸月望州卓锡应潮泉。　　　　　　　　　　当代住山远孙比丘智明九拜书。　　真觉大师乘愿轮而降迹裂爱网而出尘慧解超群求道诚切择友寻师苟未契旨不计山岫夷险途路迩遐□难跋涉于再三懈怠于中道既受德峤印证犹谓未惬于怀爰获岩头提奖始发成道鳌山之语归创兹寺不召之众至无所容升堂入室四十五人云门玄沙为上鲁勘验学者机缘语句载于方册然蠹燹焚毁成坏非一赖举坠补弊有其人至是而销殒仍旧矣住山性庵明公慨念道非语言文字非语言文字而道不显忝□重寄宁忍坐视裨祖道永弛而弗张后学之失眼乃访索究寻得遗帙于道山之霜月楼躬亲誊录命匠锓梓将毕工图志以谕后属笔于余惟其酬应繁剧之际能恤厥祖机语之散失修复其败缺志可尚遂书其概附于末简耳。　　　　　　　　　　　　　　　　　　时　　　　　　　　　　大明成化甲辰仲冬望后前福州府僧纲司都　　　　　　　　　　纲兼鼓山禅寺八十五代住持智明焚香拜志。　　嗟夫时当末运正法凋零去圣真之愈远炽魔外之邪途憾生何晚弗逢佛世是以清音绝听妙解难通宁无愧于平生欤然幸佩夙因黍质缁流虽披寻梵夹渔猎藏乘仰其智山高耸睹斯义海渊深喜得游泳数载渐启昏蒙诚日益日损之可知也纵未临阃奥巳造门墙瞩兹华屋之嘉定有我跻之态孰肯虚度光阴甘心懵卤而弃学者哉所谓一轴之间性天朗耀信不诬矣故我真觉大师禅心未彻之前不惮云水亦尝三登九返之艰落后契旨于鳌山豁然心眼开通直证不疑之地方酬平生之志迄于踞坐雄峰雷音大震现狮子之全威倾醍醐之法乳接最上之根机示多方之诱导汲引后昆利资来叶向无说中说出于未闻中显闻的老婆心切所谓曾为浪子偏怜客惯爱添杯惜醉人欲使人人尘销觉净普令个个达本情忘顿省神珠在握不向佗求至宝怀中应须自庆故形于文字之中理出语言之表古云解语非干舌能观不借眸之谓也所以佛法难逢犹盲龟值木似纤芥授针释迦往昔舍全身以酬半偈常啼菩萨卖心肝而求般若岂圣言而可忽哉某甲曾览老祖语录惟尚宝之由借观者吝置不还复遭回禄板毁灰烬惧然叹惜恐杜其嘉声无传虑乎昆云无以龟鉴遽遂寻借书刊全本欲图千载之下俾祖心焕然斯在者矣。　　　　　　　　　　皇明万历丙戌年季秋吉旦　题。　　　　　　　　　　雪峰晚学比丘定明　　　谨识。　　书肆某者翻刻雪峰语录二卷巳垂脱手忽得别本而点对校照则有天圣壬申岁翰林学士王随所撰之序次有元丰三年高邮孙觉所撰之后序并有方山慧真所撰之跋语而不系年也次有慧蟾所撰大师偈颂之序而不系年次有宣德癸丑岁毗陵胡濴所撰之雪峰崇圣禅寺碑记文次有永乐癸未岁希儒所作大师之赞二篇次有天顺丁丑岁月庵所作之雪峰二十四景诗并前福州府僧网司都网兼鼓山禅寺八十五代住持智明所作之二十四景诗和及总诗一首及成化甲辰仲冬望后附于此录末简之文一篇次有万历丙戌岁定明梓行此录之序右抄取为一卷附二卷后二卷录中有大师之年谱而别本无之今并看二本之编次则间有语句小异者前后易位者而于其事理互无增减譬如论语有齐鲁别而今虽鲁论独行然齐论编次亦不可不知这回所刊者雪峰之鲁论而所附者齐论之编次也且以彼所有而附于此所无使看者免二本点对之劳书肆除二本并刊之费云尔。　　　　　　　　　　元禄十五壬午春日卍山老衲书。          
