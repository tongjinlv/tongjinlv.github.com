　　　　大般若经初会序　　　　　　　　　　　西明寺沙门玄则制　　大般若经者，乃希代之绝唱，旷劫之遐津。光被人天，括囊真俗，诚入神之奥府，有国之灵镇。自非圣德远覃哲人孤出，则方音罕贸圆教岂臻！所以帝叙金照皇述琼振，事邈千古理镜三辰，郁矣斯文备乎兹日！然则部分二四，昔徒掌其半珠，会兼十六，今乃握其全宝。窃案诸会别起，每比一部，辄复本以殊迹，各申一序。至如灵峰始集宏韵普（别本有作「首」者）驰，控荡身源敷弘心要。何者？夫五蕴为有情之封，二我为有封之宅，宅我而举，则渴焰之水方深，封蕴以居，则寻香之堞弥峻，焉识夫我之所根者想，想妄而我不存，蕴之所系者名，名假而蕴无托。故即空之谈启，亡言之理畅，阅纷俗于非动，置蠢徒于不生，齐谷响于百名，俦镜姿于万像，筌宰失寄而后真宰独融，规准（别本有作「准」者）莫施而后冲规妙立。虑涂千泯言术四穷，使夫浅躁投机，拘挛解桎，媲司南之有在，同拱北以知归。义既天悠，词（别本有作「辞」者）仍海溢，且为诸分之本，又是前古未传，凡勒成四百卷八十五品矣！或谓权之方土理宜裁译，窃应之曰：一言可蔽而雅颂之作联章，二字可题而涅槃之音积轴，优柔阐缓，其慈诲乎！若译而可削，恐贻患于伤手，今传而必本，庶无讥于溢言。况搦扎之辰慨念增损，而魂交之夕炯戒昭彰，终始感贻具如别录。其有大心茂器久闻历奉者，自致不惊不怖爰咨爰度矣！          
