　　　　摩诃般若波罗蜜经卷第十　　　　　　　　后秦龟兹国三藏鸠摩罗什译　　　　法称品第三十七　　佛告释提桓因言。憍尸迦。若满阎浮提佛舍利作一分复有人书般若波罗蜜经卷作一分。二分之中汝取何所。　　释提桓因白佛言。世尊。若满阎浮提佛舍利作一分。般若波罗蜜经卷作一分。二分之中我宁取般若波罗蜜经卷。何以故。世尊。我于佛舍利非不恭敬非不尊重。世尊。以是舍利从般若波罗蜜中生。般若波罗蜜修熏故。是舍利得供养恭敬尊重赞叹。　　尔时舍利弗问释提桓因。憍尸迦。是般若波罗蜜不可取。无色无形无对一相。所谓无相。汝云何欲取。何以故。是般若波罗蜜不为取故出不为舍故出。不为增减聚散损益垢净故出。是般若波罗蜜不与诸佛法不舍凡人法。不与辟支佛法阿罗汉法学法。不舍凡人法。不与无为性不舍有为性。不与内空乃至无法有法空。不与四念处乃至一切种智。不舍凡人法。　　释提桓因语舍利弗。如是如是。舍利弗。若有人知是般若波罗蜜。不与诸佛法不舍凡人法。乃至不与一切种智不舍凡人法。是菩萨摩诃萨能行般若波罗蜜能修般若波罗蜜。何以故。般若波罗蜜不行二法相故。不二法相是般若波罗蜜。不二法相是禅那波罗蜜乃至檀那波罗蜜。　　尔时佛赞释提桓因言。善哉善哉。憍尸迦。如汝所说。般若波罗蜜不行二法相故。不二法相是般若波罗蜜。不二法相是禅那波罗蜜乃至檀那波罗蜜。憍尸迦。若人欲得法性二相者。是人为欲得般若波罗蜜二相。何以故。憍尸迦。法性般若波罗蜜无二无别。乃至檀那波罗蜜亦如是若人欲得实际不可思议性二相者。是人为欲得般若波罗蜜二相。何以故。般若波罗蜜不可思议性无二无别。　　释提桓因白佛言。世尊。一切世间人及诸天阿修罗。应礼拜供养般若波罗蜜。何以故。诸菩萨摩诃萨般若波罗蜜中。学得阿耨多罗三藐三菩提。世尊。我常在善法堂上坐。若我不在座时。诸天子来供养我故。为我坐处作礼绕竟还去。诸天子作是念。释提桓因在是处坐。为诸三十三天说法故。如是世尊。在所处书是般若波罗蜜经卷。受持读诵为他演说。是处十方世界中诸天龙夜叉揵闼婆阿修罗迦楼罗紧那罗摩绚罗伽。皆来礼拜般若波罗蜜供养已去。何以故。是般若波罗蜜中生诸佛。及生一切众生乐具故。诸佛舍利亦是一切种智住处因缘。以是故。世尊。二分中我取般若波罗蜜。　　复次世尊。我若受持读诵般若波罗蜜心深入法中。我是时不见怖畏相。何以故。世尊。是般若波罗蜜无相无貌无言无说。世尊。无相无貌无言无说。是般若波罗蜜乃至是一切种智。世尊。般若波罗蜜若当有相非无相者。诸佛不应知一切法无相无貌无言无说。得阿耨多罗三藐三菩提。为弟子说诸法亦无相无貌无言无说。世尊。以般若波罗蜜实是无相无貌无言无说故。诸佛知一切诸法无相无貌无言无说。得阿耨多罗三藐三菩提为弟子说诸法亦无相无貌无言无说。以是故。世尊。是般若波罗蜜一切世间诸天人阿修罗。应恭敬供养尊重赞叹香华璎珞乃至幡盖。　　复次世尊。若有人受持般若波罗蜜。亲近读诵说正忆念。及书供养华香乃至幡盖。是人不堕地狱畜生饿鬼道中。不堕声闻辟支佛地。乃至得阿耨多罗三藐三菩提常见诸佛。从一佛国至一佛国供养诸佛。恭敬尊重赞叹华香乃至幡盖。　　复次世尊。满三千大千世界佛舍利作一分。书般若波罗蜜经卷作一分。是二分中我故取般若波罗蜜。何以故。世尊。是般若波罗蜜中生诸佛舍利。以是故。舍利得供养恭敬尊重赞叹。是善男子善女人供养恭敬舍利故。受天上人中福乐。常不堕三恶道。如所愿渐以三乘法入涅槃。是故世尊。若有见现在佛。若见般若波罗蜜经卷等无异。何以故世尊。是般若波罗蜜与佛无二无别故。　　复次世尊。如佛住三事示现说十二部经修多罗祇夜乃至优波提舍。复有善男子善女人受持诵说是般若波罗蜜等无异。何以故世尊。是般若波罗蜜中生三事示现及十二部经修多罗乃至优波提舍故。　　复次世尊。十方诸佛住三事示现。说十二部经修多罗乃至优波提舍。复有人受般若波罗蜜为他人说等无有异。何以故。般若波罗蜜中生诸佛。亦生十二部经修多罗乃至优波提舍。　　复次世尊。若有供养十方如恒河沙等世界中诸佛恭敬尊重赞叹华香乃至幡盖。复有人书般若波罗蜜经卷恭敬尊重赞叹华香乃至幡盖。其福正等。何以故。十方诸佛皆从般若波罗蜜中生。　　复次世尊。善男子善女人闻是般若波罗蜜。受持读诵正忆念亦为他人说。是人不堕地狱道畜生饿鬼道。亦不堕声闻辟支佛地。何以故。当知是善男子善女人正住阿惟越致地中故。是般若波罗蜜远离一切苦恼衰病。　　复次世尊。若有善男子善女人书是般若波罗蜜经卷受持亲近。供养恭敬尊重赞叹。是人离诸恐怖。世尊。譬如负债人亲近国王供给左右。债主反更供养恭敬是人。是人不复畏怖。何以故。世尊。此人依近于王凭恃有力故。如是世尊。诸佛舍利般若波罗蜜修熏故。得供养恭敬。世尊。当知般若波罗蜜如王。舍利如负债人。负债人依王故得供养。舍利亦依般若波罗蜜修熏故得供养。世尊。当知诸佛一切种智亦以般若波罗蜜修熏故得成就。以是故。世尊。二分中我取般若波罗蜜。何以故。世尊。般若波罗蜜中生诸佛舍利三十二相。般若波罗蜜中亦生佛十力四无所畏四无碍智十八不共法大慈大悲。世尊。般若波罗蜜中生五波罗蜜使得波罗蜜名字。般若波罗蜜中生诸佛一切种智。　　复次世尊所在三千大千世界中。若有受持供养恭敬尊重赞叹般若波罗蜜。是处若人若非人不能得其便是人渐渐得入涅槃。世尊。般若波罗蜜为大利益如是。于三千大千世界中能作佛事。世尊。在所处有般若波罗蜜则为有佛。世尊。譬如无价摩尼珠宝。在所住处非人不得其便。若男子女人有热病以是宝著身上。热病即时除愈。若有风病若有冷病。若有杂热风冷病。以宝著身上皆悉除愈。若闇中是宝能令明。热时能令凉寒时能令温。宝所住处其地不寒不热时节和适。其处亦无诸余毒螫。若男子女人为毒蛇所螫。以宝示之毒即除灭。　　复次世尊。若男子女人眼痛肤翳盲瞽以宝近之即时除愈。若有癞疮恶肿。以宝著身上病即除愈。　　复次世尊。是摩尼宝所在水中。水随作一色。世尊是宝若以青物裹著水中。水色则为青。若黄赤白红缥物裹著水中。水随作黄赤白红缥色。如是等种种色物裹著水中。水随作种种色。世尊。若水浊以宝著中水即为清。是宝其德如是。　　尔时阿难问释提桓因言。憍尸迦。是摩尼宝。为是天上宝为是阎浮提宝。　　释提桓因语阿难。是天上宝阎浮提人亦有是宝。但功德相少不具足。天上宝清净轻妙不可以譬喻为比。　　复次世尊。是摩尼宝。若著箧中举宝出。其功德薰箧故人皆爱敬。如是世尊在所在处。有书般若波罗蜜经卷。是处则无众恼之患。亦如摩尼宝所著处则无众难。世尊。佛般涅槃后舍利得供养。皆是般若波罗蜜力。禅那波罗蜜乃至檀那波罗蜜。内空乃至无法有法空。四念处乃至十八不共法。一切智法相法住法位法性。实际不可思议性一切种智是诸功德力。善男子善女人作是念。是佛舍利一切智一切种智大慈大悲。断一切结使及习。常舍行不错谬法等诸佛功德住处。以是故。舍利得供养。世尊。舍利是诸功德宝波罗蜜住处。不垢不净波罗蜜住处。不生不灭波罗蜜。不入不出波罗蜜不增不损波罗蜜。不来不去不住波罗蜜。是佛舍利。是诸法相波罗蜜住处。以是诸法相波罗蜜修薰故舍利得供养。　　复次世尊。置三千大千世界满中舍利。如恒河沙等诸世界满其中舍利作一分。有人书般若波罗蜜经卷作一分。二分之中我取般若波罗蜜。何以故。是般若波罗蜜中生诸佛舍利。是般若波罗蜜修薰故舍利得供养。世尊。若有善男子善女人供养舍利恭敬尊重赞叹。其功德报不可得边。受人中。天上福乐。所谓刹利大姓婆罗门大姓居士大家四天王天处。乃至他化自在天中受福乐。亦以是福德因缘故当得尽苦。若受是般若波罗蜜读诵解说正忆念。是人能具足禅那波罗蜜乃至能具足檀那波罗蜜。能具足四念处乃至能具足十八不共法。过声闻辟支佛地住菩萨位。住菩萨位已得菩萨神通。从一佛国至一佛国。是菩萨为众生故受身。随其所应成就众生。若作转轮圣王若作刹利大姓。若作婆罗门大姓成就众生以是故。世尊。我不为轻慢不恭敬故不取舍利。以善男子善女人供养般若波罗蜜则为供养舍利故。　　复次世尊。有人欲见十方无量阿僧祇诸世界中现在佛法身色身。是人应闻受持般若波罗蜜读诵正忆念为他人演说。如是善男子善女人。当见十方无量阿僧祇世界中诸佛法身色身。是善男子善女人行般若波罗蜜。亦应以法相修念佛三昧。复次善男子善女人欲见现在诸佛。应当受是般若波罗蜜乃至正忆念。　　复次世尊。有二种法相。有为诸法相。无为诸法相云何有为诸法相。所谓内空中智慧。乃至无法有法空中智慧。四念处中智慧。乃至八圣道分中智慧。佛十力四无所畏四无碍智。十八不共法中智慧。善法中不善法中。有漏法中无漏法中。世间法中出世间法中智慧。是名有为诸法法相。云何名无为诸法法相。若法无生无灭无住无异。无垢无净无增无减诸法自性。云何名诸法自性。诸法无所有性是诸法自性。是名无为诸法相。　　尔时佛告释提桓因。如是如是。憍尸迦。过去诸佛因是般若波罗蜜得阿耨多罗三藐三菩提。过去诸佛弟子亦因般若波罗蜜得须陀洹道乃至阿罗汉辟支佛道。未来现在世十方无量阿僧祇诸佛。因是般若波罗蜜得阿耨多罗三藐三菩提。未来现在诸佛弟子亦因是般若波罗蜜得须陀洹道乃至辟支佛道。何以故般若波罗蜜中广说三乘义。以无相法故。无生无灭法故。无垢无净法故。无作无起不入不出。不增不损不取不舍法故。以俗法故非第一义。何以故。是般若波罗蜜非此非彼非高非下。非等非不等。非相非无相。非世间非出世间。非有漏非无漏。非有为非无为。非善非不善。非过去非未来非现在。何以故。憍尸迦。般若波罗蜜不取声闻辟支佛法亦不舍凡人法。　　释提桓因白佛言。世尊。菩萨摩诃萨行般若波罗蜜。知一切众生心。亦不得众生乃至知者见者亦不得是菩萨不得色不得受想行识。不得眼乃至意不得色乃至法。不得眼触因缘生受乃至意触因缘生受。不得四念处乃至十八不共法。不得阿耨多罗三藐三菩提。不得诸佛法不得佛。何以故。般若波罗蜜不为得法故出。何以故。般若波罗蜜性无所有不可得。所用法不可得处亦不可得。　　佛告释提桓因言。如是如是。憍尸迦。如汝所说。菩萨摩诃萨长夜行般若波罗蜜。阿耨多罗三藐三菩提不可得。何况菩萨及菩萨法。　　尔时释提桓因白佛言。世尊。菩萨摩诃萨但行般若波罗蜜。不行余波罗蜜耶。　　佛告释提桓因言。憍尸迦。菩萨尽行六波罗蜜法以无所得故。行檀那波罗蜜不得施者不得受者不得财物。行尸罗波罗蜜不得戒不得持戒人不得破戒人。乃至行般若波罗蜜不得智慧不得智慧人不得无智慧人。憍尸迦。菩萨摩诃萨行布施时。般若波罗蜜为作明导。能具足檀那波罗蜜。菩萨摩诃萨行持戒时。般若波罗蜜为作明导能具足尸罗波罗蜜。菩萨摩诃萨行忍辱时。般若波罗蜜为作明导能具足羼提波罗蜜。菩萨摩诃萨行精进时。般若波罗蜜为作明导能具足毗梨耶波罗蜜。菩萨摩诃萨行禅那时。般若波罗蜜为作明导能具足禅那波罗蜜。菩萨摩诃萨观诸法时。般若波罗蜜为作明导能具足般若波罗蜜。一切法以无所得故。所谓色乃至一切种智。憍尸迦。譬如阎浮提诸树。种种叶种种华种种果种种色。其荫无差别。诸波罗蜜入般若波罗蜜中。至萨婆若无差别亦如是。以无所得故。　　释提桓因白佛言。世尊。般若波罗蜜大功德成就。世尊。般若波罗蜜一切功德成就。世尊。般若波罗蜜无量功德成就。无边功德成就。无等功德成就。世尊。若有善男子善女人书是般若波罗蜜经卷。恭敬供养尊重赞叹华香乃至幡盖。如般若波罗蜜所说正忆念。复有善男子善女人书般若波罗蜜经卷与他人。其福何所为多。　　佛告释提桓因。憍尸迦。我还问汝随汝意报我。若有善男子善女人供养诸佛舍利。恭敬尊重赞叹华香乃至幡盖。若复有人分舍利如芥子许与他人。令供养恭敬尊重赞叹华香乃至幡盖。其福何所为多。　　释提桓因白佛言。世尊。如我从佛闻法中义。有善男子善女人自供养舍利乃至幡盖。若复有人分舍利如芥子许与他人令供养其福甚多。世尊。佛见是福利众生故。入金刚三昧中。碎金刚身作末舍利。何以故。有人佛灭度后。供养佛舍利乃至如芥子许。其福报无边乃至尽苦。　　佛告释提桓因言。如是如是。憍尸迦。若善男子善女人书般若波罗蜜经卷。供养恭敬香花乃至幡盖。若复有人书般若波罗蜜经卷与他人令学。是善男子善女人其福甚多。　　复次憍尸迦。善男子善女人。如般若波罗蜜中义为他人说。开示分别令易解。是善男子善女人。胜于前善男子善女人功德所从闻般若波罗蜜当视其人如佛。亦如高胜梵行人。何以故。当知般若波罗蜜即是佛。般若波罗蜜不异佛。佛不异般若波罗蜜。过去未来现在诸佛。皆从般若波罗蜜中学得阿耨多罗三藐三菩提及高胜梵行人。高胜梵行人者。所谓阿惟越致菩萨摩诃萨。亦学是般若波罗蜜当得阿耨多罗三藐三菩提。声闻人学是般若波罗蜜得阿罗汉道。求辟支佛道人学是般若波罗蜜得辟支佛道。菩萨学是般若波罗蜜得入菩萨位。以是故。憍尸迦。善男子善女人欲供养现在佛。恭敬尊重赞叹花香乃至幡盖。当供养般若波罗蜜。我见是利益初得阿耨多罗三藐三菩提时作是念。谁有可供养恭敬尊重赞叹依止住者。憍尸迦。我于一切世间中若天若魔若梵若沙门婆罗门中。不见与我等者。何况有胜者。我又自思念。我所得法自致作佛。我供养是法。恭敬尊重赞叹当依止住。何等是法。所谓般若波罗蜜。憍尸迦。我自供养是般若波罗蜜恭敬尊重赞叹已依止住。何况善男子善女人欲得阿耨多罗三藐三菩提。而不供养般若波罗蜜恭敬尊重赞叹花香璎珞乃至幡盖。何以故。般若波罗蜜中生诸菩萨摩诃萨。诸菩萨摩诃萨中生诸佛。以是故。憍尸迦。善男子善女人若求佛道若求辟支佛道若求声闻道。皆应供养般若波罗蜜恭敬尊重赞叹花香乃至幡盖。　　　　摩诃般若波罗蜜经法施品第三十八（丹十善品）　　佛告释提桓因言。憍尸迦。若有善男子善女人。教一阎浮提人行十善道。于汝意云何。以是因缘故得福多不。　　答言。甚多世尊。　　佛言。不如是善男子善女人书持般若波罗蜜经卷与他人令读诵说得福多。何以故。是般若波罗蜜中广说诸无漏法。善男子善女人从是中学已学今学当学入正法位中。已入今入当入得须陀洹果已得今得当得乃至阿罗汉果。求辟支佛道亦如是。诸菩萨摩诃萨求阿耨多罗三藐三菩提入正法位中。已入今入当入得阿耨多罗三藐三菩提。已得今得当得。憍尸迦。何等是无漏法所谓四念处乃至八圣道分四圣谛。内空乃至无法有法空。佛十力乃至十八不共法。善男子善女人学是法得阿耨多罗三藐三菩提。已得今得当得。憍尸迦。若有善男子善女人。教一人令得须陀洹果。是人得福德胜教一阎浮提人行十善道。何以故。憍尸迦。教一阎浮提人行十善道。不离地狱畜生饿鬼苦。憍尸迦。教一人令得须陀洹果离三恶道故。乃至阿罗汉果辟支佛道亦如是。憍尸迦。若善男子善女人。教一阎浮提人令得须陀洹果斯陀含阿那含阿罗汉辟支佛道。不如善男子善女人教一人令得阿耨多罗三藐三菩提得福多。何以故。憍尸迦。以菩萨因缘故生须陀洹乃至阿罗汉辟支佛。以菩萨因缘故生诸佛。以是因缘故。憍尸迦。当知善男子善女人书般若波罗蜜经卷。与他人令书持读诵说得福多。何以故。是般若波罗蜜中广说诸善法。是善法中学便出生刹利大姓婆罗门大姓居士大家四天王天乃至非有想非无想天。便有四念处乃至一切种智。便有须陀洹乃至阿罗汉辟支佛。便有诸佛。憍尸迦。置一阎浮提人。若有善男子善女人教四天下国土中众生令行十善道。于汝意云何。是人以是因缘故得福多不。　　答言。甚多世尊。　　佛言。不如善男子善女人书般若波罗蜜经卷与他人令书持读诵说得福多。余如上说。憍尸迦。置四天下国土中众生。若教小千国土中众生令行十善道亦如是。憍尸迦。置小千国土中众生。若教二千中国土中众生令行十善道。若有善男子善女人书般若波罗蜜经卷。与他人令书持读诵说是人得福多。余如上说。憍尸迦。置二千中国土中众生。若教三千大千国土中所有众生令行十善道。复有人书般若波罗蜜经卷。与他人令书持读诵说是人福德多。憍尸迦。置三千大千国土中众生。若教如恒河沙等国土中所有众生令行十善道。若复有人书般若波罗蜜经卷。与他人令书持读诵说其福多。余如上说。　　复次憍尸迦。有人教一阎浮提众生。令立四禅四无量心四无色定五神通。于汝意云何。是善男子善女人福德多不。　　释提桓因言。甚多世尊。　　佛言。不如是善男子善女人书般若波罗蜜经卷与他人令书持读诵说得福多。何以故。是般若波罗蜜中广说诸善法。余如上说。憍尸迦。置阎浮提中众生。复置四天下国土中众生。小千国土中众生。二千中国土中众生。三千大千国土中众生。憍尸迦。若有人教十方如恒河沙等国土中众生。令立四禅四无量心四无色定五神通。于汝意云何。是人福德多不。　　答言。甚多世尊。　　佛言。不如是善男子善女人书般若波罗蜜经卷与他人令书持读诵说得福多。何以故。是般若波罗蜜中广说诸善法。余如上说。　　复次憍尸迦。若有善男子善女人。受是般若波罗蜜持读诵说正忆念。是人福德胜教阎浮提人行十善道。立四禅四无量心四无色定五神通正忆念者。受持亲近般若波罗蜜乃至正忆念。不以二法不以不二法。受持亲近禅那波罗蜜毗梨耶波罗蜜羼提波罗蜜尸罗波罗蜜檀那波罗蜜乃至正忆念。不以二法不以不二法。为阿耨多罗三藐三菩提正忆念。内空乃至一切种智。不以二法不以不二法。　　复次憍尸迦。若有善男子善女人为他人种种因缘。演说般若波罗蜜义。开示分别令易解。憍尸迦。何等是般若波罗蜜义。憍尸迦。般若波罗蜜义者。不应以二相观。不应以不二相观。非有相非无相。不入不出不增不损。不垢不净不生不灭。不取不舍不住非不住。非实非虚非合非散。非著非不著。非因非不因。非法非不法。非如非不如。非实际非不实际。憍尸迦。若善男子善女人能以是般若波罗蜜义。为他人种种因缘演说。开示分别令易解。是善男子善女人所得福德甚多。胜自受持般若波罗蜜亲近读诵说正忆念。　　复次憍尸迦。善男子善女人自受持般若波罗蜜。亲近读诵说正忆念。亦为他人种种因缘。演说般若波罗蜜义开示分别令易解。是善男子善女人所得功德甚多。　　释提桓因白佛言。世尊。善男子善女人应如是演说般若波罗蜜义开示分别令易解。　　佛语释提桓因言。如是憍尸迦。是善男子善女人应如是演说般若波罗蜜义开示分别令易解。憍尸迦。善男子善女人如是演说般若波罗蜜义开示分别令易解。得无量无边阿僧祇福德。若有善男子善女人供养十方无量阿僧祇诸佛。尽其寿命随其所须。恭敬尊重赞叹花香乃至幡盖供养。若复有善男子善女人种种因缘。为他人广说般若波罗蜜义开示分别令易解。是善男子善女人功德甚多。何以故。诸过去未来现在佛皆于是般若波罗蜜中学。得阿耨多罗三藐三菩提已得今得当得。　　复次憍尸迦。若善男子善女人于无量无边阿僧祇劫行檀那波罗蜜。不如是善男子善女人以般若波罗蜜为他人演说其义开示分别令易解其福甚多。以无所得故。云何名有所得。憍尸迦。若菩萨摩诃萨用有所得故布施。布施时作是念。我与彼受所施者物。是名得檀那不得波罗蜜。我持戒此是戒。是名得戒不得波罗蜜。我忍辱为是人忍辱。是名得忍辱不得波罗蜜。我精进为是事勤精进。是名得精进不得波罗蜜。我修禅那所修是禅那是名得禅那不得波罗蜜。我修慧所修是慧。是名得慧不得波罗蜜。憍尸迦。是善男子善女人如是行者不得具足檀那波罗蜜尸罗波罗蜜羼提波罗蜜毗梨耶波罗蜜禅那波罗蜜般若波罗蜜。　　释提桓因白佛言。世尊。菩萨摩诃萨云何修具足檀那波罗蜜尸罗波罗蜜羼提波罗蜜毗梨耶波罗蜜禅那波罗蜜般若波罗蜜。　　佛告释提桓因言。菩萨摩诃萨布施时。不得与者。不得受者。不得所施物。是人得具足檀那波罗蜜。乃至修般若波罗蜜时不得智不得所修智。是人得具足般若波罗蜜。憍尸迦。是为菩萨摩诃萨。具足檀那波罗蜜乃至般若波罗蜜。善男子善女人如是行般若波罗蜜。当为他人演说其义开示分别令易解。禅那波罗蜜毗梨耶波罗蜜羼提波罗蜜尸罗波罗蜜檀那波罗蜜。演说其义开示分别令易解。何以故。憍尸迦。未来世当有善男子善女人。欲说般若波罗蜜而说相似般若波罗蜜有善男子善女人发阿耨多罗三藐三菩提心。闻是相似般若波罗蜜失正道。善男子善女人应为是人具足演说般若波罗蜜义开示分别令易解。　　释提桓因白佛言。世尊。何等是相似般若波罗蜜。　　佛言。有善男子善女人说有所得般若波罗蜜。是为相似般若波罗蜜。　　释提桓因白佛言。世尊。云何善男子善女人说有所得般若波罗蜜。是为相似般若波罗蜜。　　佛言。善男子善女人说有所得般若波罗蜜。是为相似般若波罗蜜。相似般若波罗蜜者说色无常。作是言能如是行。是行般若波罗蜜。行者求色无常。是为行相似般若波罗蜜。说受想行识无常。作是言能如是行。是行般若波罗蜜。行者求受想行识无常。是为行相似般若波罗蜜。说眼无常乃至说意无常。说色无常。乃至。说法无常。说眼界无常色界眼识界无常。乃至说意界法界意识界无常。说地种无常。乃至说识种无常。说眼识界无常。乃至说意识界无常。说眼触无常。乃至说意触无常。说眼触因缘生受无常。乃至说意触因缘生受无常。广说如五阴。说色苦乃至说意触因缘生受苦。说色无我乃至说意触因缘生受无我。皆如五阴说。行者行檀那波罗蜜时。为说色无常苦无我乃至意触因缘生受说无常苦无我。尸罗波罗蜜乃至般若波罗蜜亦如是。行四禅四无量心四无色定为说无常苦无我。行四念处为说无常苦无我。乃至行萨婆若时为说无常苦无我。作如是教能如是行者。是为行般若波罗蜜。憍尸迦。是名相似般若波罗蜜。　　复次憍尸迦。若是善男子善女人当来世说相似般若波罗蜜。作是言。汝善男子善女人修行般若波罗蜜。汝修行般若波罗蜜时当得初地。乃至当得十地。禅那波罗蜜乃至檀那波罗蜜亦如是。行者以相似有所得。以总相修是般若波罗蜜。憍尸迦。是名相似般若波罗蜜。　　复次憍尸迦。善男子善女人欲说般若波罗蜜。作是言。汝善男子善女人修行般若波罗蜜已。当过声闻辟支佛地。是名相似般若波罗蜜。　　复次憍尸迦。善男子善女人为求佛道者如是说。汝善男子善女人修行般若波罗蜜已。入菩萨位得无生法忍。得无生忍已便住菩萨神通。从一佛国至一佛国供养诸佛恭敬尊重赞叹。如是说者。是名相似般若波罗蜜。　　复次憍尸迦。善男子善女人为求佛道者如是说。汝善男子善女人学是般若波罗蜜。受持读诵说正忆念。当得无量无边阿僧祇功德。如是说者是名相似般若波罗蜜。　　复次善男子善女人为求佛道者如是说。如过去未来现在诸佛功德善本。从初发心至成得佛。都合集回向阿耨多罗三藐三菩提。如是说者是名相似般若波罗蜜。　　释提桓因白佛言。世尊。云何善男子善女人为求佛道者。不说相似般若波罗蜜。　　佛言。若善男子善女人为求佛道者说般若波罗蜜。善男子。汝修行般若波罗蜜莫观色无常。何以故。色色性空。是色性非法若非法。即名为般若波罗蜜。般若波罗蜜中色非常非无常。何以故。是中色尚不可得。何况常无常。憍尸迦。善男子善女人如是说者。是名不说相似般若波罗蜜。受想行识亦如是。　　复次憍尸迦。善男子善女人为求佛道者说。汝善男子。修行般若波罗蜜。于诸法莫有所过莫有所住。何以故。般若波罗蜜中无有法可过可住。所以者何。一切法自性空。自性空是非法若非法即是般若波罗蜜。般若波罗蜜中无有法可入可出可生可灭。憍尸迦。是善男子善女人如是说。是名不说相似般若波罗蜜。广说如上与相似相违。是名不说相似般若波罗蜜。如是憍尸迦。善男子善女人应如是演说般若波罗蜜义。若如是说般若波罗蜜义。所得功德胜于前者。　　复次憍尸迦。阎浮提中所有众生皆教令得须陀洹。于汝意云何。是人得福多不。　　答言。甚多世尊。　　佛言。不如是善男子善女人以般若波罗蜜为他人种种因缘演说其义开示分别令易解。如是言。善男子善女人汝来受是般若波罗蜜。勤诵读说正忆念。如般若波罗蜜中所说行。何以故。是般若波罗蜜中出生诸须陀洹。憍尸迦。置阎浮提中众生。复置四天下众生小千国土二千中国土三千大千国土众生。若有人教十方如恒河沙国土中众生。尽教令得须陀洹。于汝意云何。是人得福多不。　　答言。甚多世尊。　　佛言。不如是善男子善女人以般若波罗蜜为他人种种因缘演说其义开示分别令易解。如是言。善男子。汝来受是般若波罗蜜。勤诵读说正忆念。如般若波罗蜜中所说行。何以故。般若波罗蜜中出生诸须陀洹。　　复次憍尸迦。若有善男子善女人教阎浮提中人。令得斯陀含阿那含阿罗汉。于汝意云何。是人得福多不。　　答言。甚多世尊。　　佛言。不如是善男子善女人以般若波罗蜜。为他人种种因缘演说其义开示分别令易解。如是言。善男子。汝来受是般若波罗蜜。勤诵读说正忆念。如般若波罗蜜中所说行。何以故。般若波罗蜜中出生诸斯陀含阿那含阿罗汉故。乃至十方如恒河沙等国土中众生亦如是。　　复次憍尸迦。若善男子善女人教一阎浮提中众生令得辟支佛道。于汝意云何。是人得福多不。　　答言。甚多世尊。　　佛言。不如是善男子善女人以般若波罗蜜为他人种种因缘演说其义开示分别令易解。如是言。善男子。汝来受是般若波罗蜜。勤读诵解说正忆念。如般若波罗蜜中所说行。何以故。般若波罗蜜中出生诸辟支佛道故。四天下乃至十方如恒河沙等国土中众生亦如是。　　复次憍尸迦。善男子善女人教一阎浮提中众生。令发阿耨多罗三藐三菩提心。于汝意云何。是人得福多不。　　答言。甚多世尊。　　佛言。不如是善男子善女人以般若波罗蜜为他人种种因缘演说其义开示分别令易解。亦如是言。汝当随般若波罗蜜中学。当得一切智法。汝若得一切智法。汝便得修行般若波罗蜜增益具足。若得修行般若波罗蜜增益具足。汝当得阿耨多罗三藐三菩提。何以故。憍尸迦。般若波罗蜜中。生诸初发意菩萨摩诃萨故。乃至十方如恒河沙等国土亦如是。　　复次憍尸迦。善男子善女人教一阎浮提中众生。令住阿惟越致地。于汝意云何。是人福德多不。　　答言。甚多世尊。　　佛言。不如是善男子善女人以般若波罗蜜为他人种种因缘演说其义开示分别令易解。亦如是言。汝来善男子。受是般若波罗蜜乃至如般若波罗蜜中所说行。汝便得一切智法。得一切智法已乃至便得阿耨多罗三藐三菩提。何以故。般若波罗蜜中生诸菩萨摩诃萨阿惟越致地故。乃至十方如恒河沙等国土亦如是。　　复次憍尸迦。一阎浮提中众生发意求阿耨多罗三藐三菩提。若有善男子善女人为是人广说般若波罗蜜及其义解。开示分别。如是言。汝来善男子。受是般若波罗蜜。乃至如般若波罗蜜中所说行。学已汝当得阿耨多罗三藐三菩提。复有人为一阿惟越致菩萨演说般若波罗蜜。及其义解开示分别。汝来受是般若波罗蜜。乃至如般若波罗蜜中所说行。学已汝当得阿耨多罗三藐三菩提。是善男子所得功德甚多。乃至十方如恒河沙等国土中亦如是。　　复次憍尸迦。若有一阎浮提中众生皆得阿惟越致阿耨多罗三藐三菩提。复有善男子善女人以般若波罗蜜。为是人演说其义于是中有一菩萨疾欲得阿耨多罗三藐三菩提。若有善男子善女人。为此菩萨说般若波罗蜜及其义解。是人功德最多。乃至十方如恒河沙等国土亦如是。　　释提桓因白佛言。世尊。如菩萨摩诃萨转转近阿耨多罗三藐三菩提者。如是应转转教行檀那波罗蜜尸罗波罗蜜羼提波罗蜜毗梨耶波罗蜜禅那波罗蜜般若波罗蜜。应教内空乃至无法有法空。四念处乃至八圣道分佛十力四无所畏四无碍智。十八不共法。亦应供养衣服卧具饮食汤药随其所须。是善男子善女人。法施财施供养是菩萨。所得功德胜于前者。何以故。世尊。是菩萨摩诃萨疾得阿耨多罗三藐三菩提故。　　尔时慧命须菩提语释提桓因言。善哉善哉。憍尸迦。汝为圣弟子。安慰诸菩萨摩诃萨为阿耨多罗三藐三菩提者。以法施财施利益法应尔。何以故。菩萨中生诸佛圣众。若菩萨不发阿耨多罗三藐三菩提心者。是菩萨不能学六波罗蜜乃至十八不共法。若不学六波罗蜜乃至十八不共法。不能得阿耨多罗三藐三菩提。若不能得阿耨多罗三藐三菩提者。则无声闻辟支佛。以是故。憍尸迦。诸菩萨摩诃萨学六波罗蜜乃至十八不共法。学六波罗蜜乃至十八不共法时。得阿耨多罗三藐三菩提。得阿耨多罗三藐三菩提故。断地狱畜生饿鬼道。世间便有刹利大姓婆罗门大姓居士大家。四天王天乃至非有想非无想天。乃至檀那波罗蜜尸罗波罗蜜羼提波罗蜜毗梨耶波罗蜜禅那波罗蜜般若波罗蜜。内空乃至无法有法空。四念处乃至十八不共法出现于世。声闻乘辟支佛乘佛乘皆现于世。　　　　摩诃般若波罗蜜经卷第十          
