　　　　放光般若经卷第十八　　　　　　　　西晋于阗国三藏无罗叉奉　诏译　　　　摩诃般若波罗蜜住二空品第七十八　　须菩提白佛言。世尊。云何是法如梦如响如幻如化如热时焰如光如影。是诸法皆空。云何为有造处所。言是道是俗是无为是有为有漏无漏。云何言是须陀洹斯陀含阿那含阿罗汉辟支佛。云何言是求阿耨多罗三耶三菩。　　佛告须菩提。凡夫愚痴少有所闻。依倚梦幻法而有所见。因身口意所作非法不善之事。或行善事至有善恶之报。受罪福于三界。菩萨摩诃萨行般若波罗蜜。住于二空。从有无本端空至毕竟空。教化众生说有五阴十二衰空十八性空。是法如梦如响如幻如化如影如热时焰。是中亦无五阴亦无诸衰亦无诸性亦无梦亦无响亦无幻化亦无焰影亦无有见。诸法皆无形所有皆无所有无有五阴。汝等见有五阴无十二衰。汝等见有诸衰无十八性。汝等见有诸性。以因缘颠倒故便有诸法随行所受。云何汝等于无所有法而有形相。行般若波罗蜜。菩萨以沤和拘舍罗。诸有众生在贪嫉者。教令布施令得大富。于中拔出教令持戒。以戒因缘得生天上。于戒拔之令住禅三昧。以禅因缘得生梵天。具足四禅及四空定因缘。施从戒以禅无数方便立之泥洹。复以三十七品及三脱门。八解脱。九次第禅。十种力。四无所畏及四等。劝令得十八法。持是无像之法立于三乘。为说菩萨道。　　须菩提白佛言。世尊。甚奇甚特未曾有。菩萨行深般若波罗蜜。为诸空无法作处所。言是善法恶法是道法俗法是漏法无漏法是有为法是无为法。　　佛言。如是须菩提。甚奇甚特所未曾有。为是空无之法而作处所。须菩提。汝等当知菩萨所行奇特。罗汉辟支佛所不能及者。汝等当应为菩萨摩诃萨作礼。　　须菩提白佛言。世尊。何等为菩萨摩诃萨所未曾有。诸罗汉辟支佛所不能及。　　佛告须菩提。若欲闻者善思念之。吾当解说。菩萨行般若波罗蜜者。住于六波罗蜜中及内外空三十七品四无碍慧及五神通。遍到十方观诸众生。可以布施摄者便以施取之。可以戒忍精进一心智慧随其所应以六波罗蜜而摄取之。应以四禅及四空定得解脱者。以禅因缘而摄取之。或应以慈悲喜护得度者以四等摄之。或应以三十七品得度者以根力觉意而摄取之。若应以三脱门得度者皆摄取之。　　须菩提白佛言。世尊。云何以布施摄取众生。　　佛言。菩萨行般若波罗蜜者。随人所索。若索衣被饮食疾病医药象马车乘金银珍宝。随人所欲皆施与之。及所施与若佛辟支佛阿罗汉及须陀洹。下至凡夫及蜎飞蠕动诸三恶趣。其意适等而无差别。无若干种意。何以故。诸法无有若干种意故其意平等。无若干者便得无差别萨云若慧。　　佛言。菩萨摩诃萨若见来求者当作念言。我所施者当与三耶三佛福祐不从畜生出生。有是念者非是菩萨法。何以故。菩萨发道意不作是念。我持布施当生四姓家。诸所施已摄取众生者。皆令至无余泥洹而般泥洹。菩萨以众生为亲族所施与无若干差别。亦不言当与是不与是。意无适莫所施众生无有碍意。何以故。为众生故发阿耨多罗三耶三菩。若有分别意者。便于诸如来无所著等正觉诸缘觉诸真人有大过失。何以故。诸天及人诸阿须伦无有倩。菩萨为众生作救护作桥梁者。为菩萨之法。自当救摄众生。　　复次须菩提。菩萨行般若波罗蜜者。若人若非人来至菩萨所。取节节支解菩萨身。菩萨亦不疑言当与不与。何以故。是菩萨欲救众生故受是形耳。我以是身饶益一切。菩萨当作是念。我为众生受是身形今来取之。须菩提。菩萨见来所求者当发意言。施者为谁受者为谁所施物为何等。是诸法实不可得见。何以故。是诸法常空。空亦无所与亦无所夺。须菩提。菩萨行般若波罗蜜当作是学。所谓内空外空及有无空。住是空者于中布施。便具足檀波罗蜜。具足檀已不断内外法。言谁有割者谁为截者。　　佛告须菩提。佛以天眼见十方恒边沙等刹土。诸菩萨摩诃萨入泥犁中。泥犁则为冷。以三事变化为泥犁中众生说法。一者神足二者随其所使三者四等之法。以神足灭火随意为说四等法。泥犁中众生便有爱敬归仰于菩萨。即得离苦痛。次为说三乘之教皆令脱苦。是故须菩提。我以佛眼见十方恒边沙。诸菩萨摩诃萨供养诸佛不以憍慢。爱好诸佛不以憎恶。欢喜无恚诸佛所说皆悉受持。至成阿耨多罗三耶三菩终不志失。须菩提。佛以佛眼见十方恒边沙刹土。诸菩萨等为众生故。割截身体支节分离布散四面。诸有飞鸟走兽来食菩萨肌肉者皆有慈意。于菩萨所以慈意故得离畜生即得为人。往见诸佛听受经法。随其所闻即得顺行。以三乘之法而度脱之。　　佛告须菩提。诸有菩萨摩诃萨发阿耨多罗三耶三菩者多所饶益。如是能使众生得无余泥洹。　　复次须菩提。我以佛眼见十方恒边沙诸菩萨等入薜荔中者。诸薜荔众见菩萨已便生慈意。恭敬菩萨。以恭敬故离诸勤苦。因是功德终不离诸佛至得泥洹。须菩提。菩萨摩诃萨行慈如是。使诸众生皆得泥洹。　　佛告须菩提。我见诸菩萨至四天王及第六天为彼诸天而广说法。以三乘教而度脱之令得泥洹。诸天人众有著五乐者。菩萨应时令殿舍悉皆烔然。以为说法言。诸仁者。一切所有皆悉无常无尊无卑谁常安者。　　佛告须菩提。我于是以佛眼观见恒边沙国土。诸有赞叹梵天上者。菩萨则为说法言。诸仁者。云何于是空无之法而生见意。是法为空无常无见为磨灭法。莫得于是而生见意。须菩提。菩萨摩诃萨已住于大慈为众生说法。是为菩萨甚奇甚特未曾有法。须菩提。十方恒边沙国土诸菩萨摩诃萨以四事饶益众生。何等为四。一者惠施二者仁爱三者利人四者等义。是为四恩。菩萨摩诃萨以二事施摄取众生。一者财物二者法施。何等财物施摄取众生。菩萨以金银璧玉珍奇异宝。以饮食衣被香花服饰病瘦医药床卧之具。所有奴婢象马车乘。令诸众生随意所欲不逆人意。诸有来者既施与已。皆悉教令自归三尊。或授五戒或教十善或教八斋或教令行四禅及四等四空定。或劝助之令念佛念法念比丘僧念天念施。诸行倒者教令行顺。诸不谛者教令行谛。劝助令行三十七道品及三脱门。八惟无。九次第禅。佛十种力。四无所畏。四无碍慧。大悲大慈。劝众生令行佛十八法八十种好。劝助人学三乘法教。是为菩萨摩诃萨以沤和拘舍罗行般若波罗蜜。以财布施摄取众生。立于无上无畏之地。是为菩萨奇特未曾有之法。何等为菩萨行般若波罗蜜。以法布施摄取众生。布施有二。一者道施二者俗施。何等俗法施。世俗所说所施行者谓为不净。欲得四禅四等四无形定。及余凡夫所行善法。是名为世俗法施。作是俗法施已便教众生令离世俗。以沤和拘舍罗安立于道法贤圣果报。何等为贤圣道法贤圣果报。贤圣法者。谓三十七品及三脱门。贤圣果者从须陀洹至罗汉辟支佛。　　佛言。菩萨贤圣道法者知须陀洹所有慧。知罗汉辟支佛慧及三十七道品慧。佛所有十力慧大慈大悲慧。及余道法俗法有漏无漏。及有为无为之法慧萨云若慧。是为菩萨贤圣之法。何等为菩萨贤圣果报。诸习绪皆尽。是为贤圣果报。　　须菩提白佛言。菩萨复逮萨云若。　　佛言。如是如是。须菩提。菩萨逮萨云若。　　须菩提白佛言。如是者世尊。菩萨摩诃萨如来有何差特。　　佛报言。有差别。差别云何。菩萨逮萨云若便名为如来。何以故。菩萨意亦不可得。如来意亦无有异。住于无限之冥为诸法作明。是名为菩萨。因俗之法施而续道法之施。　　佛告须菩提。是菩萨断于众生世俗之施。以沤和拘舍罗安住于萨云若。　　佛告须菩提。何等为菩萨道法之施。凡人所不能及者。所谓三十七品及三脱门八惟无九次第禅佛十力四无所畏四无碍慧佛十八法三十二大士之相八十种好诸陀邻尼门。是名为道法施。非是俗法。是为菩萨甚奇特未曾有之法。以爱意摄取众生。持六波罗蜜。布施持戒忍辱精进一心智慧。以和颜悦色摄取众生。何以故。六波罗蜜皆摄持诸善法数。云何菩萨饶益于人摄取众生。常以六波罗蜜摄持众生。以四事饶益一切。一者惠施二者仁爱三者利人四者等义。是为四事。菩萨以是四事救济众生。　　复次须菩提。菩萨以般若波罗蜜教新学菩萨。当语之言。善男子。受是文字之数。当善于一字从一字至四十二字。一字者皆入诸字义。诸字义者皆入四十二字。四十二字义皆入一字以为一义。是故菩萨当善于四十二字。如来无所著等正觉。善于诸法善于文字。已教化众生。如来说法不离文字。诸法亦不离文字。　　须菩提白佛言。世尊。众生不可得法亦不可得见。诸法空故。世尊。菩萨云何行六波罗蜜四禅四等及四空定。云何行三十七品。行十八空行空无相无愿。云何行八惟无九次第禅。云何行十力四无所畏佛十八法。云何行三十二相八十种好。云何行六神通为众生说法。亦不见众生亦不得其处。乃至于识亦不可得。六波罗蜜亦不可得见。乃至八十种好亦不可得亦不可得处。亦无有众生亦无有处。亦无有八十种好亦无有处。云何菩萨行般若波罗蜜为众生说法。　　须菩提言。世尊。将无菩萨以无端绪之事劝助众生令离四颠倒。住于四谛耶。行般若波罗蜜菩萨尚不可得见。何况行三十七品事。　　佛告须菩提。如是如是。如汝所言。众生不可得。当知内外空及有无空。当知五阴空性空衰空。当知四谛十二因缘空。当知吾我空及知见空。当知四禅空四等空四空定亦空。当知三十七品空三脱门空。当知八惟无空九次第禅空。当知佛十八法空十种力空四无所畏空四无碍慧空。当知二地空。当知菩萨空。当知佛刹土空。当知道空。　　佛告须菩提。菩萨觉知诸法皆空。而为一切众生说法。既为说法不从是空有转还者。于诸法无所取无所舍亦无碍。真谛说法无有虚饰。譬如如来化作无央数人。或安立于六波罗蜜者。或安立于四禅四等者。于须菩提意云何。是化人宁有所得不。　　须菩提言。世尊不也。化无所得。　　须菩提。当知菩萨教化众生亦复如是。随其所能而为说法。皆令众生离于颠倒。亦不缚亦不解。何以故。五阴无缚亦不解。若五阴有缚有解者则非五阴。用五阴常自净故。乃至有为无为法亦常自净。菩萨为众生说法。初不见众生以诸法不可得故。菩萨住于无所住五阴空故无有处所。乃至有为无为亦无所住。何以故。无有实故。而无所住无所有亦不住于无所有。有所有亦不住于有所有。何以故。是皆不可得故。不可得者无有住处。须菩提。菩萨行般若波罗蜜皆明诸法分别诸空。菩萨作是行般若波罗蜜者。于诸如来无所著等正觉。于诸圣贤为无有过。何以故。诸佛世尊及诸圣贤皆逮觉是法教化众生。以得是法无转还者。何以故。法性真际及如无转还者。亦无形貌可转还者。　　须菩提白佛言。世尊。法性真际及如不转还者。五阴及如真际法性为有异耶。有为无为及道有漏无漏复有异耶。　　佛言不也。须菩提。五阴及如真际法性有为无为及道等无有异。　　复问世尊。假令五阴及如乃至有为无为等无有异者。云何有善恶之报及五道生死。云何有三乘之法耶。　　佛言。以众生习于世谛故便有道之名号。于第一最要义者无有分数。何以故。是法常寂无所分别亦无所说。五阴亦无生灭亦无著断。用本空末空故。　　须菩提白佛言。世尊。若习世谛便有道名者。一切凡夫皆为是道是三乘耶。　　佛告须菩提。一切凡夫尽知习谛及道谛者。若知是者当知是道。若使凡夫不知者。亦无道处亦无道报。　　复问。云何凡夫当得道之果报。　　佛言。诸贤圣者有道念故便有道报。　　复问世尊。以道念故便有道耶。　　佛言不也。须菩提。不以念故便能逮道也。亦不无念亦不离念。是故菩萨行般若波罗蜜。为众生故便处于道。道者亦无分部。亦无有为无为亦无分别。　　复问世尊。若不分别有道处者。云何佛说三习绪断得须陀洹。淫怒痴薄得斯陀含。于下欲界灭五习得阿那含。于上无形界灭五习者得阿罗汉。眼所见形色皆如是尽法得辟支佛。一切诸习绪尽便得三耶三佛。如是云何当知是事。若道无分数者。云何随行各得其道。　　佛告须菩提。须陀洹道乃至三耶三佛。为是有为耶为是无为耶。　　须菩提言。世尊。非是有为法。　　佛言。无为之法有分界不。　　须菩提言。无有分界。　　佛言。于意云何。善男子善女人。一时逮得有为无为之法。及得一相。　　是时宁见言是有为是无为不。　　须菩提言。世尊不也。　　佛言。菩萨行般若波罗蜜。为众生说法无有分界。以内外空及有无空故。菩萨于内自无所入。教一切人亦无所入。亦不入六波罗蜜。亦不入禅亦不入等。亦不入于三十七品亦不入萨云若。无所入者为无所生。譬如如来化作化人。化人布施亦不得报。欲度人故亦不住于六波罗蜜。亦不住于有漏无漏。亦不住道亦不住俗。亦不住有为不住于无为。适无所住。所以者何。超越诸法之相故也。　　　　摩诃般若波罗蜜超越法相品第七十九　　于是须菩提白佛言。世尊。云何超越诸法法相。　　佛告须菩提。譬如化人无淫怒痴亦无五阴行。亦无内外事无有挂碍处。亦无道事亦无俗事。有漏无漏有为无为。亦无道事亦无有果报。　　佛语须菩提。是为超越诸法相。　　须菩提白佛言。世尊。化者云何有道念。　　佛报言。道念者亦无断亦无著亦不于五趣现。　　佛言。于须菩提意云何。如来所化颇有形有来往有著断耶。　　须菩提言。世尊。如来所化无有来往亦无著断。亦不于五趣现。　　佛言。须菩提。是为超越诸法之相。　　须菩提白佛言。世尊。诸五阴皆如幻耶。　　佛言。如是如是。　　须菩提白佛言。若诸法如化。世尊。化者亦无有色亦无有痛亦无想亦无行亦无识。亦无著亦无断亦不于五趣有脱。菩萨摩诃萨有何等奇特事。　　佛言。于须菩提意云何。我本为菩萨时。颇见从五趣中得度脱众生者不。　　须菩提报言不见有所说。　　佛言。于三界不见有众生。何况当有五趣当有所度。何以故。菩萨观知诸法如幻如化。　　须菩提言。若菩萨观知诸法如幻如化者。用何等故行六波罗蜜四禅四等四空定。为何等故行三十七品。而净佛土教化众生。　　佛告须菩提。若众生自知诸法如幻如化者。菩萨终不于阿僧祇劫谦苦行菩萨之道。须菩提。以众生不能自知如幻如化故。菩萨谦苦行六波罗蜜。净佛国土教化众生。　　须菩提白佛言。世尊。假令诸法如梦如幻如化如响如热时之焰。于何许有众生菩萨行般若波罗蜜而拔济众生。　　佛言。众生者但共缚于名字数。著于无端绪。是故菩萨摩诃萨行般若波罗蜜。于名字相拔济之。　　须菩提白佛言。何等为名字相。　　佛告须菩提。名字者不真假号为名。假号为五阴。假名为人为男为女。假名为五趣及有为无为法。假名为须陀洹斯陀含阿那含阿罗汉辟支佛三耶三佛。　　佛语须菩提。诸吾我造作之法及道。但为名字数法故。凡诸愚人缚著于有为法。是故菩萨行般若波罗蜜。以沤和拘舍罗教授众生言。是名但从相起。但以相故生母人胞胎。所有者无端绪所有者无所有。诸智者不入于空。　　佛语须菩提以是故菩萨摩诃萨行般若波罗蜜。以沤和拘舍罗教授众生。　　佛言。何等为相须菩提。凡愚以二相著。何等为二。一者形相。二者无形相。何等为形相。诸有好形恶形微形。于是消耗之法。于中有所起相。是名为形相。何等为无形相。诸无形之法于中起相生垢。是名为无形相。菩萨学般若波罗蜜以沤和拘舍罗。于无形相出诸众生。建立于无相处令不二入。何等为二。是相是无相是为二。须菩提。是为菩萨摩诃萨于相中出诸众生建立于无相。　　须菩提白佛言。世尊。假令诸法但有名相。菩萨云何行般若波罗蜜。于诸善法云何有差别。而复劝他人于善法使有差别耶。以善法具足诸处建立众生于三乘。　　佛告须菩提言。假令菩萨念五阴名计校五阴相。菩萨为不行般若波罗蜜。于善法无有差别。亦不能令他人有差别。须菩提。若菩萨摩诃萨行般若波罗蜜。以无相行五波罗蜜。以无相具足四禅具足四等具足四空定。以无相具足三十七品。以无相具足内外空及有无空。以无相具足八惟无及九次第禅。具足佛十种力。以无相具足佛十八法。菩萨以自具足是善法。劝他人以无相具足诸善法。须菩提。若诸法有如毛厘之相者。菩萨行般若波罗蜜。终不逮空无相无愿之法。不能随众生所愿而建立之。不能令得空无相无愿漏尽之法。须菩提。菩萨摩诃萨以无相无念行般若波罗蜜。饶益一切如是。　　须菩提白佛言。世尊。假令诸法空无相无念。世尊。云何为法作分数。言是有漏是无漏。是能有所及是不能有所及。言是声闻法是辟支佛法是菩萨法是佛法。　　佛告须菩提言。于意云何。无相与声闻辟支佛法菩萨法佛法有异不。　　须菩提言。不也世尊。　　佛言。声闻辟支佛法及菩萨佛法皆不是无相耶。　　须菩提言。尔世尊。　　佛言。以是故当知诸法皆无相。　　佛言。菩萨于诸法作无相学者。则能增益善本功德。则能增益六波罗蜜四禅四等四空定三十七品佛十八法。何以故。菩萨者不学余。但学空无相无愿。所以者何。诸菩萨法皆来入三脱门故。三脱门自空。菩萨学空无相无愿。为学五阴为学十二衰为学十八性。为学四谛为学十二缘起。为学内外空及有无空。为学六波罗蜜为学三十七品。为学佛十力四无所畏四无碍慧佛十八法。　　须菩提白佛言。云何世尊。菩萨行般若波罗蜜。云何学五阴。　　佛报言。菩萨行般若波罗蜜。知色相知色起灭知色如。云何知色相。色无坚固。譬如聚沫。云何知色本末。色亦不来亦不去亦无还反。须菩提。是为知色本末。云何知色如。如亦不生亦不灭亦不来亦不去。亦不断亦不著。亦不增亦不减。作如是知是为知如。亦不变异是故名为如。是故名为知色如。云何知痛生灭。云何知痛如。知痛如泡故。云何知想如。知想如热时之焰至竟无水。亦不去亦不来。痛如及想如等。知想亦如是。云何知行如。譬如芭蕉叶叶分解中无有坚。云何知行起灭。行亦无有来往。知行如是知如亦如是。云何观识。譬如幻师化作四种兵。亦不往亦不来观识亦如是。云何观识如。观如如识是为知识如。云何观知眼性。眼所有空眼色空眼识空。乃至意识所有空。云何观知十二衰。知内外法如。知内外法所有空。云何观知苦谛。亦知苦亦知谛亦知有我无我。谛习尽空皆知谛。云何知四谛如。知如如四谛是为知四谛如。云何观知十二缘起如。十二缘起无所生。是故知十二缘起如。　　须菩提白佛言。菩萨学般若波罗蜜行般若波罗蜜。假令各各分别知是诸法如是。则为不分别法性色身。　　佛报言。若有异法离于法性者。是色身法性则为有别。何以故。须菩提。如来及如来弟子。不见有法离于法性与法性有别者。虽不见不处法无有二离法性者。　　佛告须菩提。菩萨行般若波罗蜜。当作是学法性。　　须菩提白佛言。世尊。菩萨学法性者为无所学。　　佛告须菩提。菩萨学法性者为尽学一切诸法。何以故。一切诸法皆是法性。　　须菩提白佛言。何以故。诸法皆是法性。诸有为法皆是法性。是故须菩提。菩萨学般若波罗蜜者。为学法性。　　须菩提白佛言。假令诸法皆是法性。菩萨用何等故行六波罗蜜。何以故。行四禅四等四空定。云何行三十七道品三脱门八惟无九次第禅十力四无所畏。何以故。学佛十八法。学六通三十二相。学成就八十种好。何以故。学生四姓家。何以故。学生四天上。从第四天至三十三天。何以故。从初发意至第十地。何以故。学三乘净佛国土教化众生。学陀邻尼门学辩才。何以故。学菩萨道。学诸法如。知一切众事。法性中无有是若干分数。世尊。将无菩萨行颠倒事。所以者何。法性亦非五阴。法性亦不离五阴。法性则是五阴。五阴则是法性。　　佛告须菩提。如是如是。须菩提如汝所言。法性则是五阴五阴则是法性。须菩提。菩萨行般若波罗蜜。若见法有离法性者。终不发阿耨多罗三耶三菩。菩萨行般若波罗蜜诸法之性则是道。是故菩萨行般若波罗蜜。知诸法则是法性。无名之法以名教授。从五阴至道皆以名号法数字说之。须菩提。譬如幻师持一镜现若干种像。若男若女若马若象若庐馆若浴池。于中示现若干种坐。氍氀毾[登+毛]綩綖帐幔香华伎乐种种食饮之具。以名伎乐娱乐众人。复现六波罗蜜。于中现四大姓现有须弥山有三十三天。于中现诸声闻辟支佛。现诸新发意行六波罗蜜菩萨。复现十住一生补处菩萨。现诸菩萨游戏于五通。现有净佛国土教化众生。现有行三昧三摩提以自娱乐。复现有行佛十力四无所畏大慈大悲。现有佛身相具足者。中有愚痴之士称叹言。快哉是人所作甚奇特。能食饮若干亿万人皆令欢喜。现若干种像世尊相好。中或有知者便大笑言。是幻师所作乃尔以空。无所有法。以无端绪之法乐众人令使有端绪。相无形与作形相。　　佛言。菩萨行般若波罗蜜。不见有法离法性者。以沤和拘舍罗为众生说法。亦不见众生亦不见其处。自行六波罗蜜。劝人习六波罗蜜。见有行者代其欢喜。自行十善劝人令行。见行十善者赞叹代其欢喜。自行五戒劝人令持。见有持者赞叹代其欢喜。自持八斋劝人令持。见有持者赞叹代其欢喜。自行四禅四等四空定。劝人令行。见有行者赞叹代其欢喜。自行三十七品三脱门及四无所畏佛十力佛十八法。劝人令行。见有行者赞叹代其欢喜。　　佛告须菩提言。法性前以后及中间无有增减。是故菩萨摩诃萨为众生故。谦苦行菩萨之行。若法性前后及中间有异者。菩萨终不以沤和拘舍罗。广宣法性教授众生。　　　　摩诃般若波罗蜜信本际品第八十　　尔时须菩提白佛言。假令初无有众生及其处。菩萨为何等故念行般若波罗蜜。　　佛告须菩提。菩萨信真际故。念般若波罗蜜。真际及众生际有异者。菩萨终不念般若波罗蜜。以真际众生际等无有异故。菩萨欲益众生故。念行般若波罗蜜。　　复次须菩提。菩萨摩诃萨行般若波罗蜜。亦不分流分别真际。而建立众生于真际。　　须菩提白佛言。若建立众生于真际者。则为建立真际于真际。若建立真际于真际者。俱无所有。云何持无所有建立于无所有。世尊。如是者菩萨云何建立众生于真际。　　佛告须菩提。不可以真际建立于真际不可以所有建立于所有。亦不可以无所有建立于无所有。须菩提。菩萨行般若波罗蜜。以沤和拘舍罗建立众生于真际。真际及众生际一际无有二。　　须菩提白佛言。世尊。何等为菩萨沤和拘舍罗。行般若波罗蜜而建立众生于真际。而无所分现。　　佛告须菩提言。菩萨摩诃萨行般若波罗蜜。以沤和拘舍罗建立众生于檀。建立已为说檀本末空。为说所施及施者受者皆空受果报亦空。教言善男子。莫作若干相。汝所施及受者谓有果耶。等一空耳皆入真际。教言善男子。汝若不分别所施及受者及果报。是则甘露施。便逮甘露果。莫以是施受色。教言善男子。莫以施受痛。莫以施受想行识。何以故。汝所施及施者受者皆空受报亦空。以空施有所求。诸所施不可得见。何以故。所有者从本至竟常自空故。　　复次须菩提。菩萨摩诃萨行般若波罗蜜。以沤和拘舍罗。建立众生于尸。教言善男子舍是十恶行。是诸恶法无有实。当谛自思惟。是十恶本无所有。菩萨摩诃萨以是具足于沤和拘舍罗教授众生。便以檀及尸教于众生。檀及尸果报皆自空无所有。亦不入中。便逮寂静便生智慧。断诸蒙冥离诸苦恼。以世俗数般泥洹不以最第一义。何以故。从空中索般泥洹者。无有空终不般泥洹。泥洹者亦自至竟空。　　复次须菩提。菩萨见众生乱意志不定斗诤怨恚。便教令忍辱教令习羼。教人言。汝所入陷溺皆是空无所有。当熟思念言我空弊暴。为我为是谁。空弊暴意从何所来。空无有不空时。是空亦非如来菩萨罗汉辟支佛所作。亦非诸三十三天龙阿须伦鬼神甄陀罗摩睺勒所作。空自然空。菩萨行般若波罗蜜。以空法建立众生令入空。虽有报应不离阿耨多罗三耶三菩。虽劝进众生求道。但是俗数非是最第一义。何以故。空性亦非逮觉亦无有逮觉者。亦无有甫当逮觉者。是为真际性空。菩萨为众生故于中行般若波罗蜜。亦不得众生亦不见其处。何以故。众生寂如诸法。　　复次须菩提。菩萨行般若波罗蜜。以沤和拘舍罗。见众生中有懈怠者。菩萨便劝助身意行精进空无之法。于诸法无有懈怠亦不见有懈怠。空无法终不从空退转。莫于善法生懈怠意。莫于身意退。于六波罗蜜及四禅四等四空定莫退。于三十七品法及三脱门至佛十八法莫生懈怠念。莫于诸法作挂碍。观空无挂碍之法无有懈怠者。　　佛语须菩提。菩萨行般若波罗蜜。以空性之法劝进众生令住空行。虽住空行不以二事。何以故。空性者一无有二。不二之法无可入处。　　复次须菩提。菩萨行般若波罗蜜。持空性之法教众生令精进。教告之言。善男子。当善精进于施于戒于忍于进于禅于智随意所能。于三十七品乃至佛十八法。善男子。莫于是法起二念亦不离二念。何以故。是法性空空性之法。亦无有二亦不不二故。须菩提。是为菩萨行般若波罗蜜。以沤和拘舍罗习菩萨之行。教授众生净佛国土。次建立众生于须陀洹斯陀含阿那含阿罗汉辟支佛。建立众生乃至阿耨多罗三耶三菩。　　复次须菩提。菩萨行般若波罗蜜。以沤和拘舍罗祐利众生劝助之言。当念禅一心莫生乱想。亦莫生三昧想。何以故。诸法性皆空。空无法中亦无乱者。亦无有一心者。当住是三昧身口意所作事。若六波罗蜜三十七品。八惟无九次第禅。佛十力四无所畏四无碍慧大慈大悲。佛十八法八十种好。若声闻辟支佛道菩萨道佛道。若声闻果辟支佛果若萨云若。若净佛土教化众生。若行空者便得是诸善法事。　　佛告须菩提。菩萨行般若波罗蜜。以沤和拘舍罗祐利众生如是。从初发意以来未常不为众生多少作祐利时。从一佛国至一佛国。供养礼事诸佛世尊。从诸佛所受法教。至阿耨多罗三耶三菩终不忘失。常得诸总持身口意行。常具足无所乏少。何以故。善于萨云若念故。以菩萨云若者便善于诸道声闻辟支佛道及神通。菩萨诸所可应行道。终不废舍。立于神通救护众生。周旋五趣生死不耗减于神通。　　佛告须菩提。菩萨行般若波罗蜜。住于空性祐利众生如是。　　复次须菩提。菩萨行般若波罗蜜。以沤和拘舍罗住于空性祐利众生。以般若波罗蜜劝教众生言。诸仁者。净于身口意受甘露教。有受甘露教者终不离空性法。何以故。空性之法亦非是有法亦非是无法。　　佛告须菩提。菩萨行般若波罗蜜。使众生作是入作是学。未曾不精进时。自行十善劝人令行。自行五戒及八斋四禅四等四空定劝人令行。自行三十七道品法十力十八法劝人令行。自行八十种好劝人令行。自学须陀洹道慧复教人令学须陀洹。自不于中有所欲。自于罗汉法中取慧。亦教他人学阿罗汉辟支佛法。自于内无所欲。自发阿耨多罗三耶三菩。复教他人学阿耨多罗三耶三菩。　　佛告须菩提。菩萨摩诃萨习菩萨之行。以沤和拘舍罗初无有懈怠时。　　须菩提白佛言。假令诸法性本空。众生亦不可得。亦无有正法亦不见非法。云何菩萨逮得萨云若慧事。　　佛告须菩提言。如是如是。如汝所言。一切诸法性皆空。空法中亦无有众生。亦无有正法。亦无有非法。若诸法性不空者。菩萨不于空法中成阿耨多罗三耶三菩。为空性说法说五阴性空。是故菩萨行般若波罗蜜说五阴性空。以十八性空以十二缘起性空故。为众生说法。说四禅四等四空定。说三十七品性空说三脱门。说八惟无九次第禅空四无碍慧四无所畏。说十八空佛十八法大慈大悲八十种好空。以是故为众生说法。说声闻辟支佛道。说萨云若。说诸本习垢尽。以是空性说法。若内空外空及有无空。是性不空者菩萨终不以空性说法。若内空外空及有无空。非是性空者为坏败空矣。空不可坏亦不可上尊。何以故。空亦无有处亦不无处。亦不来亦不往。是故法常住无有增减。无有起灭无著无断。菩萨住是法者。为成阿耨多罗三耶三菩。亦不见法有所逮。亦不不有所逮。亦不无所逮。是为法之常住。菩萨行般若波罗蜜者。见诸法性皆空。于阿耨多罗三耶三菩终不转还。何以故。不见诸法挂碍。当何从有狐疑。阿耨多罗三耶三菩者性空无有众生。亦不见众生处。亦不见有吾我寿命及知见事。亦不见五阴乃至八十种好。亦无所见。须菩提。譬如化佛化作比丘比丘尼优婆塞优婆夷。为说法至那述劫不断绝。须菩提。化人于三乘法宁有所得不。　　须菩提言。不也世尊。何以故。无形故。诸法亦无有形。何所众生为菩萨入声闻辟支佛者。但为著余堕颠倒者建立于顺。如是倒者为非颠倒。无有颠倒及诸念处。亦无众生亦无吾我亦无寿命亦无知见之事。亦无五阴亦无有道。是名为空性。菩萨于中行般若波罗蜜。度诸颠倒及有人相及众生相。度脱有色无色相度脱有漏之法。以俗数度脱无漏之法。非最第一之义。何等无漏。三十七品是亦无所有亦无所生。亦不以行。是谓空性诸佛世尊之道。诸佛之道者。亦无众生亦无我人寿命。亦无知见亦无五阴。亦无三十二相八十种好。是者真是如来之道。亦不以菩萨道故。发阿耨多罗三耶三菩。但为空性故从本至竟及其中间无不空者。常一空故。菩萨所以行空波罗蜜。以众生有众生相。欲建立于萨云若故。是故菩萨行道慧。以道慧事便能入诸道亦入三乘道。菩萨具足入诸道已。教化众生净佛国土。便住于有为中成阿耨多罗三耶三菩。不断佛业及诸空性。住空性者是诸去来今佛之道业。生死之处及诸俗法不离于空性。诸菩萨皆当入于诸佛所习行空性。虽行空性于萨云若而不堕落。　　须菩提白佛言。世尊。诸菩萨摩诃萨甚奇甚特。行于空事不分别空。何等为不分别空。不言色异觉异想异行异识异空异。乃至于道亦不言异。空性则是道。道则是空性。　　佛告须菩提。假令空性异五阴异者。菩萨终不逮觉萨云若。空性与五阴等无有异。菩萨知诸法性皆空。是故发阿耨多罗三耶三菩。何以故。空性法亦无坏者亦不尊上。而世人迷惑言。五阴是我所我是五阴所。便入五阴行吾我事。复入内外形便生五阴。便有生老病死忧悲勤苦。堕五趣中不得度脱。是故菩萨习行空波罗蜜。不分别五阴。不观五阴空以不空。乃至于道亦不观空以不空。所以者何。不以五阴空而现五阴。亦不以道空而现道也。须菩提。譬如虚空不分别空。亦不分别内外空。如是须菩提。亦不以五阴空故现五阴。亦不以道空故现道。何以故。空者无所有。亦不分别是空是不空。乃至于道亦复如是。　　须菩提白佛言。世尊。假令诸法不可分别不可坏者。云何菩萨发阿耨多罗三耶三菩。世尊。于道有二者。不能发阿耨多罗三耶三菩。　　佛言。如是如是。须菩提。行二者无有道。道者无二亦非二也。菩萨学道不作二入。菩萨则是道。道则是菩萨。亦不色痛想行识亦不行道。何以故。道亦不言。汝当行五阴汝当行道。菩萨行道亦无所取。　　须菩提白佛言。菩萨行道亦不有所取亦不有所放。为作何等行于何所行道。　　佛言。于汝意云何。如来所作化。于何所行。有取有放不。　　须菩提言。世尊不也。无取无放。　　佛言。罗汉于梦中为有所取有所放不。　　答言不也。　　须菩提言。世尊。罗汉尚不眠那得有梦。　　佛言。如是如是须菩提。菩萨所行亦无所取亦无所放。　　须菩提言。世尊。菩萨意亦不于五阴亦不于道有所取放者。菩萨为不行十住地所应行耶。不行六波罗蜜耶。不行三十七品四禅四等及四空定八惟无九次第。不行十力四无所畏三十二相八十种好。不行五通。净佛国土教化众生不逮萨云若。可得成阿耨多罗三耶三菩不。　　佛言。如是如是须菩提。若菩萨不具足行十地。不具足六波罗蜜。不具足四禅四等及四空定八惟无禅九次第禅三十七品。乃至八十种好不具足者。终不得成阿耨多罗三耶三菩。不具足者不能逮萨云若。灭五阴空相。灭道空性。是性已灭住于灭性。不为法作损益。亦无所生亦无所灭。亦无著断亦不逮觉。须菩提。以世俗法教。菩萨成阿耨多罗三耶三菩。五阴及道以俗数故非最第一要义。菩萨从初发意以来。虽行道意亦不灭众生亦不灭。道亦不灭菩萨亦不灭。于须菩提意云何。汝等五阴除灭得无量三昧。得须陀洹乃至罗汉时。是时颇见意颇见道果不。　　须菩提言。世尊。不见也。　　佛言。汝弟子等云何有言有所逮得。　　须菩提言。但以世俗数耳。　　佛言。亦复以世俗数故。言有五阴言有菩萨言有萨云若。菩萨不于道有所得法有所损益者。以法性故不得。诸法性尚不得诸法性。何况当得十住地及六波罗蜜三十七品及三脱门乃至佛十八法。当有所得者是者不然。是故须菩提。菩萨摩诃萨行阿耨多罗三耶三菩。得阿惟三佛祐利众生。　　　　放光般若经卷第十八          
