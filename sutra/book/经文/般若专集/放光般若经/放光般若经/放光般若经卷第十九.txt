　　　　放光般若经卷第十九　　　　　　　　西晋于阗国三藏无罗叉奉　诏译　　　　摩诃般若波罗蜜无形品第八十一　　须菩提白佛言。世尊。若菩萨摩诃萨于六波罗蜜三十七品佛十种力四无所畏四无碍慧佛十八法行十八空。不具足菩萨道。不成阿耨多罗三耶三菩者。云何菩萨摩诃萨得阿耨多罗三耶三菩。　　佛告须菩提。菩萨学般若波罗蜜以沤和拘舍罗行檀波罗蜜。亦不见所施物亦不自见亦不见受者。亦不离是法亦不见是法。作是行者便照明于菩萨道。以是故须菩提。菩萨行般若波罗蜜沤和拘舍罗故。逮觉阿耨多罗三耶三菩。菩萨行檀波罗蜜亦不见所施物亦不自见亦不见受者。行五波罗蜜乃至佛十八法亦复如是。　　舍利弗白佛言。世尊。菩萨行般若波罗蜜云何习般若波罗蜜。　　佛告舍利弗。菩萨行般若波罗蜜。以沤和拘舍罗。亦不习五阴亦不不习。何以故。五阴无形无有可习无不可习者。六波罗蜜亦不习亦不不习。何以故。六波罗蜜无有形故。乃至十八法亦不习亦不不习。何以故。十八法空无形故。　　舍利弗言。世尊。诸法无所有亦无形像不可得见亦无习与不习。云何入般若波罗蜜中学。菩萨不学般若波罗蜜。亦不得阿耨多罗三耶三菩。　　佛言。如汝所说。菩萨不学般若波罗蜜者不得阿耨多罗三耶三菩。以沤和拘舍罗。不离沤和拘舍罗。菩萨行般若波罗蜜诸法无所有。是故菩萨亦无所取。六波罗蜜亦无所有。五阴亦无所有。乃至十八法亦不可见当取何等。是故菩萨亦无所取。舍利弗。般若波罗蜜亦不可护持。乃至佛十八法亦不可护持。是般若波罗蜜则为不可护持。舍利弗。如是学者于学亦无所见。何况般若波罗蜜。何况菩萨何况佛法声闻辟支佛法。何况凡夫法。何以故。舍利弗。诸法无有形故。于无所有法中何所是凡夫愚人法。何所是声闻辟支佛法。何所是三耶三佛法。　　舍利弗白佛言。世尊。三乘及凡夫法尚不可见。谁当说言。凡愚人法是三乘法是无形之法。何因是凡愚人法是三乘法。　　佛告舍利弗。凡愚人所入五阴。有形有处有实不。　　舍利弗言。不也世尊。是者则为颠倒。　　佛言。凡愚人所入佛道为有形有处有实不。　　舍利弗言。不也世尊。但颠倒耳。　　是故舍利弗。菩萨行般若波罗蜜沤和拘舍罗。见诸法无有形。便发阿耨多罗三耶三菩。　　舍利弗言。世尊。何等为菩萨沤和拘舍罗见诸法无有形发阿耨多罗三耶三菩。　　佛告舍利弗。菩萨行般若波罗蜜。亦不见诸法有形可作碍者。不见有碍当可厌者。亦不见有懈怠者。　　佛告舍利弗言。以无有形无有寿命。以所有皆无所有。诸法性相空。以众生蒙冥入于五阴十二衰。菩萨见诸法所有皆无所有。行般若波罗蜜自立。如幻师为众生说法。有贪嫉者为说布施福。有恶行者为说持戒福。有恚怒者为说忍辱福。有懈怠者为说精进福。乱意者为说一心福。愚痴者为说智慧福。建立众生于六波罗蜜已。转为说贤圣上尊之法。使得三乘之道。　　舍利弗白佛言。世尊。为有菩萨耶。而言菩萨为空无众生说六波罗蜜事。令逮得三乘之道。　　佛告舍利弗言。菩萨行般若波罗蜜。于诸法无所得。何以故。菩萨行般若波罗蜜。亦不见众生亦不见其处。但以道数故。菩萨摩诃萨于二谛为众生说法。舍利弗。不以二谛故得众生及其处也。菩萨行般若波罗蜜。但以沤和拘舍罗为众生说法。众生现在尚不自见。何况有得道已得方当得者。是故舍利弗。菩萨行般若波罗蜜。以沤和拘舍罗为众生说法。　　舍利弗白佛言。世尊。菩萨者是天上天下之大士。于法中亦不见一字。亦不见若干亦不见差别。作是比要誓亦不于三界现。亦不于有为无为性现。而度三界众生。亦不见众生亦无有众生相。众生亦不缚亦不解脱亦不著亦不断。五趣各异。亦无有合亦不见坏亦不有净亦不有垢。何况当有所受五道之趣。　　佛告舍利弗言。如是如是。舍利弗如汝所言。假令本有众生令无有者。菩萨及佛便当有咎。假令本无五道生死之趣令有者。亦是如来菩萨咎。有佛无佛生死法常住如及尔亦常住如故。于中亦无众生亦无吾我亦无寿命亦无知见之事。何况当有五趣。是法亦无端绪。何况有五趣生死而度脱众生。舍利弗。菩萨从过去佛所。闻诸法相空故发阿耨多罗三耶三菩。亦不言我于法中有所得。假令有所得众生所入颠倒处亦不能度脱。是故菩萨作大要誓。以要誓故阿耨多罗三耶三菩终不转还。会当成阿惟三佛。以法祐利众生令从颠倒得脱。譬如幻师化作数千亿万人。以若干百种味食。皆食若干化人令饱满。令饱满已大欢喜言。我今日所作福广大。于舍利弗意云何。颇有得饱满者不。　　舍利弗言不也世尊。　　佛言。舍利弗。菩萨亦如是。从初发意以来行六波罗蜜四禅四等四空定。行三十七品法。行十八空三脱门八惟无九次第禅。行佛十种力四无所畏四无碍慧至佛十八法。具足菩萨道以净佛土教授众生。而不见法可得降化者。　　须菩提白佛言。何等为菩萨摩诃萨道可教授众生净佛国土者。　　佛告须菩提。菩萨从初发意以来。行六波罗蜜乃至佛十八法。教授众生净佛国土。　　须菩提白佛言。何等为菩萨行檀波罗蜜教授众生。　　佛报言。菩萨行般若波罗蜜自布施教人布施言。善男子当习布施。可得大富可得离生死苦。莫著所施莫著施者及其受者。是三法性空。空法亦不受亦不不受无受性空。　　佛言。是为菩萨行檀波罗蜜施与众生。亦不见所施物亦不自见亦不见受者。檀波罗蜜者是无所倚度也。持是三无所见法建立众生于三乘。是为菩萨摩诃萨行檀波罗蜜教授众生自行布施劝助人令布施。见人布施赞叹代其欢喜。菩萨作如是施者。得生四大姓家。得为遮迦越罗。便以四事摄取众生。一者惠施二者仁爱三者利人四者同义。是为四事。以是四恩布施。建立众生于尸波罗蜜及禅波罗蜜。建立四禅四等四空定。建立三十七品三脱门。劝助令求三乘道。教人言。善男子当逮觉阿耨多罗三耶三菩。众生所系颠倒法中无所有。当自脱于颠倒转复教人离于此缚。当自受祐利亦当祐利余众生。　　佛语须菩提。菩萨当作是行檀波罗蜜。作是行者从初发意已来不堕恶趣。所在常得遮迦越罗福。何以故。随其所施而受果报。有从圣王所求索者。圣王念言。我所以求作转轮王者但为众生故。语求者言我所有者尽汝所有。所有福祐皆施众生。常持大悲饶益众生。亦不见众生但以俗数有众生名名号之事。譬如响也。须菩提。菩萨行檀波罗蜜。肌肉尚不爱惜。何况外物。但欲度脱众生生死。何等外事。六波罗蜜是。乃至十八法。奉行是已度脱众生。　　复次须菩提。菩萨住于檀波罗蜜布施众生劝令持戒。汝持戒者我使汝无所乏。随汝所欲当给足之。人但以财故专行犯戒。汝持戒者我断汝贪。以戒因缘。三乘之法度令脱苦。　　复次须菩提。菩萨住于檀波罗蜜。若见众生嗔恚争者。菩萨问言。善男子汝何为争。汝等若欲有所得者。金银宝物从我取之莫得共争。菩萨于檀建立众生行羼波罗蜜。语众生言。汝等共争空无有实皆无有本。莫得争空而相贼害以成怨结。莫以空无之事堕三恶业。起怨恚者尚不得复人身。况值佛世。人身难得佛世难值。莫舍佛世而堕无极之罪。菩萨行忍劝人令忍。见行忍者赞叹欢喜。建立众生行羼波罗蜜。以三乘之法而度脱之。须菩提。菩萨住施劝立众生行羼波罗蜜如是。何谓菩萨住檀波罗蜜劝令众生行惟逮波罗蜜。　　佛言。菩萨见众生懈怠。菩萨问言。汝何以懈怠。众生报言。以无所因故懈怠。菩萨住檀波罗蜜语众生言。善男子。有所乏短我当给汝。汝当精进我以布施持戒忍辱。与汝作因缘。众生闻是便以身口意行精进。便具足诸善法。便得贤圣无漏之意。随其善法以三乘法令得解脱。须菩提。是为菩萨住于施与。劝助众生行惟逮波罗蜜如是。何谓菩萨住于檀波罗蜜建立众生行禅波罗蜜。菩萨语众生言。汝等何以不学禅法。众生言。我等无因不能学禅。菩萨报言。我当与汝共作因缘令汝念断。菩萨便与众生作无念因缘令其念断。便得四禅四等念三十七品。以三乘法而度脱之。至阿耨多罗三耶三佛不耗于道事。须菩提。是为菩萨住于施与劝立众生行禅波罗蜜如是。何谓菩萨住檀波罗蜜。劝令众生行般若波罗蜜。菩萨语众生言。何以不念般若波罗蜜。众生报言。无所因由。菩萨复言。我为汝等作御。汝等布施持戒忍辱精进行禅令汝等具足是事。菩萨念言。颇复有法可得人者不。众生吾我及寿命者及诸三界为可得入不。六波罗蜜三十七品为可得入不。须陀洹至罗汉辟支佛及佛为可得入不。菩萨于般若波罗蜜中住。不见诸法有可得者有可入者可得处者。得无所入已不见法有生有灭有著有断。虽无所见亦不分别。亦不言是天是人是三恶趣。亦不言是戒无戒。亦不言是须陀洹斯陀含阿那含是阿罗汉辟支佛。亦不言是如来无所著等正觉。须菩提。是为菩萨住于施与劝立众生令行般若波罗蜜。何谓菩萨住于六波罗蜜劝立众生令行三十七品。菩萨以方便摄取众生。令行四意止四意断四神足五根五力七觉意贤圣八品道。有受是者便脱于生死。须菩提。以是贤圣之法摄取众生。　　复次须菩提。菩萨劝恤众生言。诸贤者我长夜布施今受其福。我所有者皆是诸贤所有。欲得金银七宝衣被财谷。有所欲者我当相给足。是所有可得长夜安隐。汝等当住六波罗蜜。并劝余人令住六度。汝等当建立众生令行三十七品佛十种力及十八法。当复转教一切众生三乘之道无漏之法。须菩提。是为菩萨住般若波罗蜜。当作是教化众生令度三恶趣及生死难。　　复次须菩提。菩萨住于尸波罗蜜教化众生言。汝等住于犯戒之地。当为汝作净戒因缘。便行布施随其方便而诱进之。劝令众生普行十善。持是十善住于无瑕。不犯贤圣之戒。渐以三乘而得尽苦。尸波罗蜜为首如檀波罗蜜说。余四波罗蜜亦如是。　　　　摩诃般若波罗蜜建立品第八十二　　尔时须菩提意念言。菩萨摩诃萨住于何道能作无畏坚誓。佛尔时知须菩提所念便告言。六波罗蜜是菩萨摩诃萨道。三十七品及十八空八惟无九次第禅十力佛十八法。须菩提。是诸法是菩萨道。于意云何。颇有法菩萨所不学者不。若不尽学诸法者不成萨云若。　　须菩提白佛言。世尊。诸法皆空云何菩萨当尽学诸法。亦无所有云何作念言。是道是俗是漏无漏是有为是无为是凡愚人法。是声闻辟支佛法。云何是佛法。　　佛告须菩提。如是如是。诸法实空。假令诸法不空菩萨终不逮觉阿耨多罗三耶三菩。以诸法空故菩萨逮觉阿耨多罗三耶三菩。　　佛告须菩提。云何作是问。假令诸法空者。菩萨云何作念。是道法是俗法。于须菩提意云何。若众生知一切诸法皆空。菩萨不逮觉阿耨多罗三耶三菩。以众生不知一切诸法皆空故。菩萨逮觉阿耨多罗三耶三菩。菩萨为诸法作处为众生说法。须菩提。菩萨行菩萨之道当作是观言。诸法不可但尔空得。皆当游行。观诸法之所有亦不有所入。亦不入六波罗蜜。亦不入三十七品。亦不入三乘法。何以故。诸法所有各自空故。空亦不入空。空尚不可得。何况入空者。是故菩萨于诸法无所入。住于学法以观众生作无端绪事。菩萨念言。众生虽作无端绪事易度耳。以沤和拘舍罗住于般若波罗蜜而度脱之。语众生言。行布施者可得饶财。亦莫于财贡高。财无坚固。建立众生于戒忍精进一心智慧皆悉如是。虽住三乘者亦莫贡高。亦无坚固。菩萨作是劝助已。虽行菩萨道亦无所入。何以故。诸法无所有故。诸法无有可入处。菩萨之道无有住处。行六波罗蜜亦无所住。行四禅亦无有所住。何以故。禅者各自空。行禅者亦空。禅事亦空。四等四空定八惟无九次第禅亦无所住。得声闻法亦不于中住。何以故不住。　　答言。以二事不住。何等二事。　　答言。道无有住处。亦无能住于道者。亦不欢喜言。我当得须陀洹不于中住。我当得阿罗汉辟支佛亦不于中住。我当逮觉阿耨多罗三耶三菩。何以故。我从发意以来初不向余道。志常在阿耨多罗三耶三菩。何以故。菩萨发意已来至于十住亦不在余道。但志阿耨多罗三耶三菩。须菩提。菩萨身口意但志于道。菩萨住于道不生因缘。　　须菩提白佛言。世尊。若诸法适无所生。云何菩萨得生道意。　　佛言。如是如是。诸法无所生。诸有无所作者。便于诸法无所生。　　须菩提言。世尊。有佛无佛法性常住耶。　　佛言。如是有佛无佛法性常住。以众生不知法性常住。是故菩萨生道因缘欲度脱之。　　须菩提言。世尊。以生道意故得道耶。　　佛言不也。　　不生道意得耶。　　佛言不也。　　亦从不生不灭得耶。　　佛言不也。若不尔者以何因缘得道。言道亦不从度亦不从不度。须菩提。道则是度度则是道。　　须菩提言。若道则是度度则是道者。菩萨为已逮道为已得度。云何言是如来三十二相八十种好十种力四无所畏四无碍慧四等四空定佛十八法。　　佛告须菩提。于意云何。佛为逮道耶。　　言不也世尊。佛则是道道则是佛。　　须菩提。云何作是言。菩萨为逮道菩萨具足六波罗蜜具足三十七品以具足十力四无所畏四无碍慧四禅四等具足十八法。于金刚三昧一相之智逮得阿耨多罗三耶三菩。以是次第故名为如来。于诸法得自在。　　须菩提白佛言。世尊。菩萨云何能净佛土。　　佛言。菩萨从初发意已来常净身口意。并化余人净身口意。　　须菩提言。世尊。何等为菩萨身行恶口言恶意念恶。　　佛言。菩萨身口意犯十恶。嫉妒犯戒嗔恚乱意懈怠恶智。须菩提。是为菩萨意念恶。戒不净是亦为恶。离三十七品离三脱门是亦为恶。近须陀洹道至辟支佛是亦为恶。是为菩萨之恶行。　　复次须菩提。菩萨有五阴十二衰相是亦为恶。有男子女人之相有三界相有善恶相有有为无为之相。是为菩萨身口意恶。是故菩萨舍众恶已。自行六波罗蜜。亦劝进人使行六度。持是功德。与众生共求佛国净。自持三千大千国土其中七宝。施与三尊作誓愿言。令我国土其中所有尽是七宝。　　复次须菩提。菩萨以持伎乐乐佛世尊。及精舍讲堂。复誓愿言。令我佛国常闻天乐。须菩提。菩萨以三千大千刹土所有众香施于三尊复誓愿言。使我佛土常有天香。　　复次须菩提。菩萨持百味之食供养如来及弟子众复誓愿言。我作佛时诸弟子众饮食自然百味之饭。　　复次须菩提。菩萨以涂身之香。施佛及众复誓愿言。我作佛时使我国人身体。细滑香洁皆如天身。　　复次须菩提。菩萨诸世所有五乐善愿。施佛及众复誓愿言。我作佛时令我国土一切众生。随意所愿五乐善愿皆令得之。　　复次须菩提。菩萨行般若波罗蜜复誓愿言。自行四禅四等及四空净。劝助众生令行四禅四等及四空净。自行三十七品复劝众生普令行之复誓愿言。我作佛时我国众生皆悉不离四禅及四空定三十七品。须菩提。是为菩萨能净佛土。菩萨行道满足诸愿。诸愿不具终不止行。自具足诸善法。亦复满足众生善愿。作是劝教行者身得百福功德之相。诸受教者亦复如是。是故菩萨净佛国土。何等为净。亦无三趣处无有邪见无淫怒痴。无有二地之名。无有无常无我苦空。无有家业亦无吾我。无有伺便处。无有果报处但闻空无相无愿之声。所闻内外音声譬如风过。所出音声如诸法之相。有佛无佛诸法常空。空者无相无有相者亦无有愿。所出音声其教如是。昼夜卧觉若坐若行常闻是音声。成阿耨多罗三耶三菩时。其刹如是。十方诸佛称叹其佛功德名字。一切众生闻佛名者。必至阿耨多罗三耶三菩。　　尔时如来普说法时。其有闻者无有狐疑是法非法。所以者何。诸法之法无有非法皆是正法。诸无德者亦于佛及弟子众不种善本。又亦不与真知识会。便作吾我见。有吾我已便入于六十二见。入诸见已便住边际。住边际已便著有常。著有常已便著既尽。于不平等有等觉想。于平等觉更无觉想。法言非法非法言法便诽谤法。诽谤法已便坏人身。坠其恶趣堕泥犁中。菩萨诸佛得成阿耨多罗三耶三菩已。乃度脱之。得度脱已。甫当建立三乘法不复堕恶趣。须菩提。是则为菩萨摩诃萨净佛土。净佛土已一切众生亦无是法。亦无非法有漏无漏有为无为。必至阿耨多罗三耶三菩。　　　　摩诃般若波罗蜜毕竟品第八十三　　于是须菩提白佛言。世尊。云何菩萨摩诃萨为毕竟耶为不毕竟。　　佛报言。菩萨摩诃萨为毕竟不为不毕竟。　　世尊。为毕竟何乘。　　报言。不毕竟于二乘毕竟于佛乘。　　世尊。毕竟佛乘者。是初发意菩萨耶。是十住菩萨耶。　　佛报言。初发意菩萨亦毕竟。阿惟越致亦毕竟。十住菩萨亦毕竟。　　须菩提言。世尊。毕竟菩萨趣恶趣不。　　佛言不也。于须菩提意云何。四双八辈至辟支佛为生恶趣不。　　对曰不也。　　佛言。菩萨初发意行六波罗蜜诸恶则灭。若生恶趣是事不然。亦不生长寿天亦不生边地无佛法处不生邪见家。若生彼处是亦不然。终不生无道见家。须菩提。新学菩萨发阿耨多罗三耶三菩意者。终不复犯十恶之事。　　须菩提言。世尊。若有菩萨能于一法便为具足不随恶者。云何世尊。自说宿命所可经历。或堕鹿中堕猕猴中马中象中亦遭勤苦。是事云何。　　佛告须菩提。菩萨不作恶行自生恶趣。随众生方便而受其身。欲祐利众生故。佛问须菩提。声闻辟支佛颇有是沤和拘舍罗。入畜生中度脱众生。还为所害其意不起。以大慈大悲续度如故。汝诸声闻颇有是不。以是故。当知菩萨具足大慈。以沤和拘舍罗入畜生中。救护众生成阿耨多罗三耶三菩。　　须菩提白佛言。世尊。菩萨住何等善本功德法。能得是辈随意形像。　　佛报言。于诸功德法皆当具足成就。尔乃成阿耨多罗三耶三菩。从初发意至坐道场。无有善法不具足者成阿惟三佛。菩萨发意当学具足诸善功德。作是学已当逮萨云若尽诸习绪。　　须菩提言。世尊。菩萨具足善法尽得贤圣无漏之法。而生恶趣至畜生道耶。佛问须菩提。如来者为是贤圣无漏法不。　　须菩提言是也。　　佛言。如来为自化作畜生像而作佛事耶。尔世尊。如来者化作畜生像而作佛事。　　佛言如是。如来为是畜生。受畜生苦耶。　　言不也。世尊不受诸苦。　　佛言。菩萨以受贤圣无漏之法。善权变形教化众生。如阿罗汉能变化作罗汉事。令众生欢喜不。　　须菩提言。世尊能尔。　　佛告须菩提。菩萨已受具足贤圣无漏之法。随众生意而受其形。为众生作福田亦不受形苦。　　佛语须菩提。譬如幻师或现象马若干变化。于意云何。是象是马不。　　言不也世尊。非象马也。　　菩萨如是以沤和拘舍罗祐利众生。随类而入而教化之。以是故。不复受众苦之恼。　　须菩提白佛言。世尊。菩萨摩诃萨者善于大方便。所以者何。谓菩萨具足贤圣无漏之慧。所在所在随其习俗形貌之法。安立众生而为作本世尊。菩萨住何善法。乃能作是善权方便不与同趣。　　佛言。菩萨住于般若波罗蜜者。能作是沤和拘舍罗。持是方便为十方恒沙众生作本。而不与同归。何以故。亦不见法有能近者。亦无有法而污染者何以故。诸法所有皆空故。是故空不污染空。空亦不污人。人亦不污空。何以故。空空不可得。是故无所得空。菩萨住于无所得空成阿惟三佛。　　须菩提言。世尊。菩萨但住般若波罗蜜不复住余法耶。　　佛告须菩提。诸法颇有不入般若波罗蜜者不。　　须菩提言。世尊。世尊自说般若波罗蜜空无所有。云何诸法入般若波罗蜜中。世尊。空亦无所入亦不不入。　　佛报言。云何诸法不入诸法空耶。　　须菩提言。世尊。实空。若诸法空者。诸法亦不入空。　　须菩提言。菩萨行般若波罗蜜。云何住于空具足神通之慧。以神通慧过东方恒沙刹土见诸如来。殖众善本听受法教。　　佛报言。菩萨行般若波罗蜜。见恒边沙诸佛皆空。但以名号示现其处。诸假名号之处皆空。若诸刹土诸佛不空者空为有偏。以空不偏故诸法皆空。是故菩萨行般若波罗蜜。以沤和拘舍罗具足神通。便得天眼天耳神足知他人意。自知所从来生死之事。菩萨不得神通者不成阿耨多罗三耶三菩。是故般若波罗蜜是菩萨摩诃萨之道。当作是求道。以道天眼自见诸善之法。并见余人住于善法。亦不入善法。何以故。诸法皆空。空无所入亦无有入空者。亦无乐空者空亦无所乐。是故菩萨行般若波罗蜜。以得天眼见诸法空。若无是法亦不能作佛事为众生说法。亦不得众生之处。以应无所得便得神通。所应作者便能作之。菩萨天眼见诸十方。飞到诸刹祐利众生。或以六度。或以三十七品。或以诸禅惟无。或以空定。或以声闻辟支佛法。或以菩萨法。或以三耶三佛法。为贪嫉者说施之德。说贫苦之法。贫者世间之苦尚不能自饶益身。何能益余。是故贤者当念惠施。既自安隐复安余人。莫以贫故转相食啖。而不能得离三恶趣。为犯恶者说戒法言。为恶者苦身自陷恶何能安余。犯恶之报不离三苦。汝等自堕三恶趣中那能拔余。是故仁者不当恣意。莫随恶趣后自烧身。若见众生有嗔恚意相贼害者。为说法言。汝等莫争莫随恚意入三恶趣。为懈怠者说精进法。为乱意者说禅定事。为恶智者说智慧法。淫者为说欲之不净。有邪见者指示正道令住三乘。为说法言。诸仁者所入者。皆无所有空无之法。亦不可入空无所入须菩提。菩萨行般若波罗蜜住于神通。为众生作善本。菩萨不住神通不能为众生说法。譬如众鸟无有翅者不能高翔。菩萨如是。不住神通者亦不能为众生说法。是故菩萨行般若波罗蜜当学神通。已得神通便能祐利一切众生。以天眼见恒沙国土。尽见众生悉知其意。随高下应而为说法。或说六波罗蜜或说泥洹法。菩萨天耳闻一一音声。又闻东方恒边沙佛所说教法。广为众生说如所闻随意为说。或说六度或说泥洹。以清净意知众生念。自知本末所从来生及他人事。以是通慧忆识。过去诸佛如来弟子名号皆悉识知。又知众生宿命所行而为说法。或说六度或说泥洹。复能飞到恒边沙刹土。往见诸佛殖诸善本。复还本土净漏尽之慧。复以是慧为众生说法。或说六度或说泥洹。须菩提。菩萨行般若波罗蜜。当知神通如是。得净神通已随意所欲能变其形。三界苦乐不能污染。譬如佛所化人在所能办无有苦乐。须菩提。菩萨摩诃萨行般若波罗蜜。游戏神通净佛刹土教化众生。不具神通。不能教化净佛国土。菩萨不净佛国教化众生者。终不成阿耨多罗三耶三菩。菩萨支节不具足者。便无有道。　　须菩提白佛言。世尊。何等为菩萨支节具足。而成阿耨多罗三耶三菩。　　佛报言。诸所善法是菩萨支节。何等善法是菩萨支节。　　报言。从发意已来行檀波罗蜜中诸善法。不晓施为不能分别。于中生念是者可与是不可与。分别及念皆空无有。持是具足波罗蜜。自度彼岸复度他人。度脱众生于生死。是为菩萨阿耨多罗三耶三菩善法支节。过去当来今现在菩萨从是得度。亦复持是度脱众生。六波罗蜜亦复如是。四禅。四等及四空定。三十七品。十八诸空。八惟无。九次第禅。陀邻尼门。四无碍慧。佛十八法。是诸善法者。菩萨道之径路。具足是已便逮萨云若。逮萨云然已便转法轮。　　　　摩诃般若波罗蜜分别品第八十四（丹本作分别四谛品）　　须菩提白佛言。世尊。假令是法是菩萨法者。佛法复云何。　　佛报言。以是法具足者。便逮萨云若慧尽诸习绪。菩萨摩诃萨便尽逮觉是菩萨法。佛法者以一相慧应一切慧。而得正觉。是者佛法与菩萨法而有差特。须菩提。譬如向道已得道者。是二辈者皆是贤圣。菩萨住于两际中间。佛以过去如来无所著等正觉。以是差别。　　须菩提言。世尊。假令如佛所言者。空无之法为有差别有若干品耶。而言是者泥犁薜荔畜生。是者人道是者天道是者八数是者辟支佛是者菩萨是者为佛。如是诸道无所有。行亦无所有。如行无所有者罪福之报亦无所有。　　佛言。如是如是。须菩提。如汝所言空无之法亦无有行亦无有得。须菩提。不知空无之法者。或作善恶之行有漏无漏。由行所致便有三恶趣。作善行者便有天道人道。于三界中无断绝时。菩萨行六波罗蜜乃至佛十八法。行菩萨法亦无有瑕。是为具足菩萨支节。金刚三昧成阿耨多罗三耶三菩阿惟三佛。为众生作厚。其厚者终不腐败而生五道。　　须菩提言。世尊。成阿惟三佛时。为见五道生死耶。　　佛言不也。　　须菩提复问。如来为不见善恶法耶。　　佛言不也。　　世尊为不见善法耶。　　佛言不也。　　世尊亦不见善亦不见恶耶。　　佛言不也。　　须菩提言。若不以是四句。云何处有天道人道是三恶道。云何处有声闻辟支佛道处。有菩萨处有佛道。佛问须菩提。众生为知诸法相空不。若众生知诸法相空者。菩萨终不发阿耨多罗三耶三菩意。亦不能度众生令离恶趣。以众生不知诸法相空故。不能得离五道。菩萨于诸佛所闻诸法相空。是故便发阿耨多罗三耶三菩。凡夫所入之法如来无复有众生。不解空法所作各自得之。无有众生有众生相。无有五阴有五阴相。于无为作有为相。自无所有作颠倒想。以身口意所作颠倒。便堕五趣不能得脱。菩萨行般若波罗蜜。持诸善法皆内于般若波罗蜜行菩萨行以成阿惟三佛。持四谛法广演分别令众生习之。诸善之法三十七品四谛。便有三尊。其有众生因三尊者。无不得脱离诸勤苦。　　须菩提白佛言。世尊。众生得度为用四谛用四谛慧耶。　　佛报言。亦不以四谛得度。亦不以四谛慧得度。我说于四谛得等觉者。乃为度脱耳。　　复问。世尊。何等为四谛之等。　　报言。亦无苦亦无苦慧。亦无习亦无习慧。亦无尽亦无尽慧。亦无道亦无道慧。以四谛如及尔亦不变异法性之法。真际法事有佛无佛常住如故。是法不忘不失于诸法不耗减。菩萨行般若波罗蜜行四谛逮四谛慧。亦当作是觉。　　复问。世尊。菩萨行般若波罗蜜。云何行四谛而觉四谛。以觉随行亦不堕二地而上菩萨位。　　佛报言。诸法之要不可得见。正使得见亦无所有。既无所有见诸法皆空。在四谛者不在四谛者皆空无所有。作是见者便上菩萨位于种性住。住种性已。不与上争不堕二地。以住种性便起四禅四等及四空定。住灭尽定览知诸法知四谛慧。不生苦习尽道因缘。但起道意想观见诸法如。　　须菩提言。云何观见诸法如应。佛报言空。云何为空。　　报言。如自观身相空。作是比观者为见诸法空。不见有法逮觉道者。道者无所有。亦非佛所作。亦非罗汉辟支佛所作。亦非行菩萨者所作。一切众生不审是事。是故菩萨摩诃萨行般若波罗蜜。以沤和拘舍罗。为众生说法。　　　　摩诃般若波罗蜜有无品第八十五　　须菩提白佛言。世尊。假令诸法所有无所有。非佛所作亦非罗汉辟支佛及菩萨所作。云何有诸道分数善恶之差别。有三恶趣及于人道。从四天王上至长寿天高下之殊异。云何复言作是得是。行恶者入三恶趣。行善者得生人道。或生天上。云何行道得须陀洹至得阿罗汉辟支佛。作是行得菩萨法。作是得三耶三菩。世尊。无所有法者。亦无作亦无行亦无声闻辟支佛行。无有菩萨行亦无有三耶三佛行。亦无逮萨云若而度脱众生者。是事云何。佛报须菩提。如是如是。无所有者亦无作亦无行得。凡夫愚闇不能得知贤圣之法。又亦不知所有无所有之法。为四颠倒之见侵欺。作若干行得若干报。便有五趣生死。无所有法亦无有行亦不受。于须菩提意云何。须陀洹乃至阿耨多罗三耶三菩。为有所有不。　　须菩提言。世尊。从须陀洹乃至于道。皆无所有。　　佛告须菩提。无所有能逮无所有法不。　　对曰。不也世尊。　　是故须菩提。无所有及道一切诸法。亦不合亦不散。无有形不可见亦无对一相。一相者是无相。是故须菩提。菩萨摩诃萨行般若波罗蜜沤和拘舍罗见。于众生入。于颠倒入。于五阴无常有常想。苦谓有乐想。无我有我想。不净有净想。入于有为。菩萨以沤和拘舍罗。令众生离于有中。　　须菩提白佛言。世尊。众生所入不离五趣。有何因缘碍。颇有实要不。　　佛报须菩提。无有无有余行如毛发者。但以众生著四颠倒故有五趣耳。须菩提。谛听谛听。以是事故我今说之使汝得解。于意云何。梦中所见五乐自娱。有作者不。　　对曰。世尊。梦尚无所有。况有五乐。　　佛言。于汝意云何。诸法有为无为有漏无漏。颇有法不如梦者不。　　答曰。世尊。一切诸法皆如梦耳。无有诸法不如梦者。　　佛言。于意云何。梦中所见人颇有五趣不。　　无也世尊。　　须菩提。梦中人颇有道念有著断事不。　　对曰无有。何以故。世尊。无形之法无所造处。著断之法亦无有处。　　云何须菩提。镜有见像。颇为有行颇有五趣生死报不。　　对曰。不也世尊。所以者何。镜中像者无所有也。凡夫为惑自呼所有。镜中像者亦无五趣无作无行。　　须菩提。镜中像为有道念有著断不。　　对曰无有。所以者何。无形之法无所造作。亦无著断亦无有处。　　佛言。于须菩提意云何。响从山谷出。是响颇有行作生五趣者不。　　对曰不也。何以故。无形之法无行无作无生五趣者。　　于须菩提意云何。响颇有道念有著断不。　　对曰无有。所以者何。无所有之法无所造作。亦无著断亦无有处。　　于须菩提意云何。譬如热时之焰。无有河水有河水想。无有城郭有城郭想。无有园观有园观想。于意云何。是焰宁有所作有五趣不。　　对曰。焰无所有。但惑愚夫之眼但有像耳。　　须菩提。是焰颇有道念有著断不。　　对曰无有。无形之法。无所造作无有著断亦无处所。　　须菩提。譬如幻师化作象马。或作人众若干种现。是化人颇为有行有五趣不。　　对曰无有。何以故。幻无形故。　　须菩提。幻人所化颇有道念有著断不。　　对曰无有。无形之法无所造立。亦无著断亦无处所。　　须菩提。如来所化宁有行作有五趣不。　　对曰无有。何以故。化无所有故。　　须菩提。化有道念有著断不。　　对曰不也。无形之法无有道念亦无著断亦无处所。　　于须菩提意云何。是诸法颇有著断不。　　对曰不也。无有著断。　　佛言。假令无著断者是为无有著断。何以故。众生但住于吾我便有著断。审见谛者不著不断。众生所见不审谛故。便有著断。　　　　放光般若经卷第十九          
