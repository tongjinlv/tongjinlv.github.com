　　　　光赞经卷第七　　　　　　　　西晋三藏竺法护译　　　　摩诃般若波罗蜜观品第十七　　佛告须菩提。菩萨摩诃萨摩诃衍者。谓四意止。何谓四意止。内自观身不与身俱。亦不想念亦不得身。观于外身不与身俱。亦不想念亦不得身。于是安详调御其意。观于世间无明愁戚。内观痛痒彼心法者。于是安详调御其意。睹于世间无明愁戚。观外痛痒不与痛痒俱。亦不想念亦不得身。观内思想不与想俱。亦无想念不得思想。观外思想不与想俱。亦无想念不得思想。观于内法不与法俱。亦无法想亦不得法。观于外法不与法俱。亦无法念亦不得法。于是寂然调御其意。于世无明愁戚之事。何谓须菩提菩萨摩诃萨内观身。于此菩萨摩诃萨。知心所行若住已住。亦知已坐当坐。亦知行卧已当行卧。如身应住所志所趣。皆悉知之。是为菩萨摩诃萨观内身也。于是安详调御其意。于世无明愁戚之事。　　复次须菩提。菩萨摩诃萨往反安详观察视瞻而不卒暴。进止屈伸著衣持钵。饮食卧寐懈息所从。律行去来坐起卧觉。有所说者。常怀徐详。喜在闲居心不驰骋。是为须菩提菩萨摩诃萨行般若波罗蜜自观内身而不可得。　　复次须菩提。菩萨摩诃萨其心专一睹出入息。息长息短亦悉知之。意息若近若远亦悉知之。意息若迟若疾亦悉知之。意息卒暴柔和亦悉知之。譬如转轮圣王知土地长短广狭。譬如瓦师作器知大小深浅。如是须菩提。菩萨摩诃萨知息出入长短迟疾刚柔。菩萨如是观其内身。知其安详调御其心令顺法教。是为须菩提菩萨摩诃萨内自观身调御其意于世无明愁戚之事。　　复次须菩提。菩萨摩诃萨自观其身四分诸种今身有是地种水种火种风种。譬如屠儿以持利刀。杀害牛畜解为四段。为四段已坐起省察则无牛因缘合成。如是须菩提。菩萨摩诃萨行般若波罗蜜。自观是身。而身有此地种水种火种风种。菩萨摩诃萨行般若波罗蜜。自观内身亦不见身亦无所得。　　复次须菩提。菩萨摩诃萨自察其身从头至足。有身发髓脑恶秽不净具足充满。有此身者。有发毛爪齿皮革筋脉。骨节肠胃腹肝肺心肾五脏血肉脂髓涕唾。垢浊不净大便小便。譬如佃家以囊器盛若干种谷麻米粟豆大麦小麦稻穬。明目之人写之置地分别知之。是为麻油。是为粳米。是为豆粟。是为稻穬。如是须菩提。菩萨摩诃萨今此身者。从足至头发毛爪齿皮革筋脉骨节肠胃腹肝肺心肾五脏血肉脂髓洟唾垢浊不净大便小便如是须菩提。菩萨摩诃萨内自观身调御其意。于世无明愁戚之事亦无所得。　　复次须菩提。菩萨摩诃萨如今观身。遭诸寒热若其寿终。一日若三日四日五日。其身[月+逢]胀。其色变青。臭烂脓血流出。计如此身。则不能离无常之法。如是须菩提。菩萨摩诃萨自观内身。知其安详调御其意。于世无明愁戚之事。亦无所得亦无所见。　　复次须菩提。菩萨摩诃萨观人寿终。遭是寒热日炙风飘。死至一日。若至二日三日四日五日六日七日。为鸟乌所食。狐狼熊罴虎豹鸱枭狗犬所食。无央数虫从其身出还食其体。其人自察身所游处。法无有常分散离别。无脱此者。内自观身调御其意。于世无明愁戚之事。亦无所见。　　复次须菩提。菩萨摩诃萨假使见身非常之后。寒热所遭。日炙风飘[月+逢]肿青胀。鸟兽所啖臭处不净。还自观身亦当如是。调御其意。于世无明愁戚之事。亦无所得亦无所见。　　复次须菩提。菩萨摩诃萨假使观身终亡之后。遭于寒热日炙风飘。骨节相连譬如交璅。肉涂血浇筋缠革裹皮覆。自观身调定其意。于世无明愁戚之事。亦无所得亦无所见。　　复次须菩提。菩萨摩诃萨假使见人终亡之后。但白骨钩璅相连。有血脉皮肉筋髓。则而察之。今此躯体其法如是。分散别离此非常法。无有脱者。如是须菩提。菩萨摩诃萨观身调定其意。于世无明愁戚之事。亦无所得亦无所见。　　复次须菩提。菩萨摩诃萨假使见骨髓筋缠碎坏分散还与土合。观察如是。今此躯体其法如是。内自观身调御其意。于世无明愁戚之事。亦无所得亦无所见。　　复次须菩提。假使睹见骨散在地。东西南北脚骨异处。膝膑项颈胸胁头颅各自异处。则而察之。今此躯体其法如是。手足分散别离此非常法。无脱此者。内观其身调定其意。于世无明愁戚之事。亦无所得亦无所见。　　复次须菩提。菩萨摩诃萨便观身死来久远骨散在地。积有年岁。不可称数难量之载。青骨碎坏与灰土合。今此躯体其法如是。分散别离此非常法。无有脱者。如是须菩提。菩萨摩诃萨内自观身调定其意。于世无明愁戚之事。亦无所得亦无所见。痛痒思想观法亦复如是。以持诱进初发意者。为无常观。稍稍入空乃知无本。以为发意达者。观内外身亦无有身。观内外想亦无有想。观内外法亦无有法。亦无所观亦无所见。道不离俗俗不离道。二者俱空亦无所获。　　复次须菩提。菩萨摩诃萨行摩诃衍者。四意断。何等为四意断。于是菩萨摩诃萨。诸恶未起不善之法。设来兴者制令不生。殷勤精进摄其心本令断诸瑕。诸恶不善非法之事。适兴寻断。殷勤精进自摄其心。使平等断。诸善德本设来兴者。假欲断者。殷勤精进救摄其心。平等解脱。怀善法生坚住不失。思惟具足。广普令备益加欢乐。殷勤精进救摄其心。平等解脱。有所得亦无所得亦无所见。是为须菩提。菩萨摩诃萨摩诃衍也。　　复次须菩提。菩萨摩诃萨行摩诃衍。谓五根。信根精进根意根定根慧根。是为菩萨摩诃萨摩诃衍。有所得亦无所得亦无所获。　　复次须菩提。菩萨摩诃萨摩诃衍者。谓五力也。何谓五力。信力精进力意力定力慧力。是为菩萨摩诃萨摩诃衍五力也。有所得亦无所得亦无所获也。　　复次须菩提。菩萨摩诃萨摩诃衍。谓七觉意。何谓七觉意。于是须菩提。菩萨摩诃萨专修思觉意。依于寂然。无有贪欲亦无所依。除于诤讼舍诸法。是谓思觉意。有行精进觉意。依于寂然。无有贪欲亦无所依。除诤讼舍诸法。是谓精进觉意。又行悦豫觉意。行信觉意。行安觉意。定觉意。行观觉意。依于寂然。无有贪欲亦无所依。除诤讼舍诸法。是谓菩萨摩诃萨摩诃衍行七觉也。有所得亦无所得亦无所获。　　复次须菩提。菩萨摩诃萨摩诃衍。谓八由行贤圣之路。何谓八。正见正念正语正治正业正方便正意正定。是为八由行贤圣之法。有所得亦无所得亦无所获。是为菩萨摩诃萨摩诃衍也。　　复次须菩提。菩萨摩诃萨摩诃衍者。谓三品三昧。何谓为三。空三昧无相无愿三昧。彼何谓空三昧。已相法空。空者脱门。则为无相。其无相者便为脱门。其所行者无所行也。是为无愿脱门也是为须菩提菩萨摩诃萨摩诃衍也。逮得此已亦无所得亦无所获。　　复次须菩提。菩萨摩诃萨摩诃衍。当分别若晓了所习决断灭尽。觉知由路知所尽者。知元所起晓了诸法。分别无我。晓了柔和终没之事。自知其心了他人心。是谓为慧。彼何谓分别。于苦知苦。无所从生亦无所起。是谓分别苦。何谓为晓了所习。谓蠲除所习令不复生。何等为决断灭尽。谓苦已尽令无根本。何等觉知由路。谓贤圣之法八由路也。何谓知所尽者。谓淫怒痴灭。何谓知无所起。谓无所从生不起之慧。何谓晓了法慧。谓于五阴所造罪福断绝为慧。何谓分别无我。谓色非常痛痒思想生死识非常。眼耳鼻舌身心。非我所有。色声香味细滑法。非我所有。眼色识耳声识鼻香识舌味识身细滑识意法识。亦非我所有。何谓晓了柔和终没之事。有所咨嗟多所发起。何谓自知其心。自知古来根原。何谓知人心。能别他人众生心之所念。彼何谓如所慧心。谓怛萨阿竭萨芸若慧。是谓如所慧心已得。是以亦无所得亦无所获。　　复次须菩提。菩萨摩诃萨摩诃衍。谓有三根。异人根异根别根。彼何谓异人根。谓有诸学士。未得平等信根精进根意根定根慧根。何谓异根。其学士者。无有异信信根精进根意根定根慧根。是谓异根。彼何谓别根。谓未学士。而发大意辟支佛菩萨怛萨阿竭阿罗诃三耶三佛。信根精进根意根定根慧根。是谓菩萨摩诃萨别根摩诃衍也。有所得者。亦无所得亦无所获也。　　复次须菩提。菩萨摩诃萨摩诃衍者。谓平等定也。有三事。有想有行三昧。无想有行三昧。无想无行三昧。彼何谓有想有行三昧。脱诸欲寂除诸恶不善之法。有想有行行第一寂。是谓有想有行三昧。彼何谓无想有行三昧。谓其心之内无想有行。亦无所著至第二寂。亦无内外。是谓无想有行三昧。彼何谓无想无行三昧。过第二第三寂。度于无量有慧之定。越于无量识慧之宜。过于无量不用慧定。越于无量有想无想之定。是谓无想无行。是谓须菩提菩萨摩诃萨摩诃衍也。　　复次须菩提。菩萨摩诃萨摩诃衍者。当行十念。何谓十念。念佛念法念圣众念戒念布施念天念恬怕念无所起念观身念当终亡。是为十念。是为菩萨摩诃萨摩诃衍。有所得亦无所得亦无所获。　　复次须菩提。菩萨摩诃萨摩诃衍。谓四禅四无色定四等心八脱门。未曾所获味之定。是谓须菩提菩萨摩诃萨摩诃衍也。有所得者。亦无所得亦无所获。　　复次须菩提。菩萨摩诃萨摩诃衍。谓怛萨阿竭十种力也。何谓十种力。谓知他人众生之类。处处非处处有限无限。如审悉知。过去当来今现在因缘罪福所行之处有所报应。如审悉知。世间之人有若干种其体不同。如审悉知。他人众生若干种心所喜各异。如审悉知。他人众生根原所趣本末各异。如审悉知。一切五道终始所归。如审悉知。知于众人行者之心。根力觉意一心脱门三昧正受。结缚嗔恨斗讼之事。能慧分别如审悉知。无数寂然。悉识过去无数亿劫之事。识过去无数亿劫之所。游居众生察其终没之所归趣。道眼彻视于十方一切佛界。五道生死善恶祸福起灭终始。如审悉知。诸漏已尽无有尘垢。度于想念。以知慧脱现在造行。自以神通证知诸行。生死已断。称举梵行。所作已办知未度者。是为须菩提。菩萨摩诃萨摩诃衍。有所得亦无所得亦无所获。　　复次须菩提。菩萨摩诃萨摩诃衍。谓四无所畏。何谓四无所畏。今吾已逮成平等觉。若有沙门梵志诸天人民。若复异天异觉之人。来欲讼理求佛之短。谓为不成平等之觉。不见瑞应。敢有发意当如来者。无敢发念。故佛安隐所行。无难亦无畏。勇猛行达无所著。而为他人师子之吼。讲说分别清净法轮。沙门梵志诸天宫魔及诸梵天天上世间。无有能及道法之谊。诸漏已尽无有终始。沙门梵志诸天魔梵天上世间。欲求佛短谓不然者。诸漏未尽。都了不见发心求短者。故佛安隐无有恐惧。则为众人而师子吼。悉知内法。无有内外不见吾我。沙门梵志诸天魔梵天上世间。欲求佛短谓不然者。不知内法计有吾我。都了不见发心求短者。故佛安隐无有恐惧。则为众人而师子吼讲说贤圣。不解者解。不达者达。无乘者乘。而以平等普除苦恼。终不能求得佛短也。以奉法故不违道谊勇猛无恐无惧。而为他人讲说清净法轮。为师子吼。是为须菩提菩萨摩诃萨摩诃衍也。有所得亦无所得亦无所获。　　复次须菩提。菩萨摩诃萨摩诃衍。谓四分别辩。何谓为四。一曰分别谊。二曰分别法。三曰所归顺分别。四曰分别辩。是谓须菩提菩萨摩诃萨摩诃衍。有所得亦无所得亦无所获。　　复次须菩提。菩萨摩诃萨摩诃衍者。谓十八不共诸佛之法。何谓十八。一者如来无有瑕短。所说应时无有短乏心。无忘失无有若干想。无有不定心。无有不辩。分别所观无有所乐。断精进无失。终无失意。智慧无损解脱不阙。度知见不减。一切诸身之事无所不达。一切口所言说无所不通。各令得所。一切心所念。以智慧心悉知其原。又知过去不可计会无央数劫事。智慧悉见。又知当来不可计会无央数劫事。智慧悉见。又知现在不可计会无央数劫事。智慧悉见。是为须菩提菩萨摩诃萨摩诃衍。有所得亦无所得亦无所获。　　复次须菩提。菩萨摩诃萨摩诃衍者。谓总持门。彼何谓总持门。诸文字等所说平等。文字之门文字所入。何谓文字门文字所入因缘之门。一切诸法。以过去者亦无所起。其门所作是罗之门。法离诸垢是波之门。分别诸谊是遮之门。逮得一切诸法之行亦无所得亦无所没者亦无所生者。是那之门。一切法离诸号字。计其本净而不可得。是罗之门。皆悉超度一切世法恩爱报应因缘。是陀之门。一切诸法悉为本无有无断绝。是为波之门。皆悉解结诸法所缚。是吒之门。烧尽诸法逮至清净。是沙之门。一切诸法无有挂碍不得诸事。是和之门。断除一切诸法音声句迹所趣。是多之门。一切诸法而无有本不可动摇。是计之门。一切诸法而无所起。是吒之门。一切诸法得至究竟。是阿之门。一切诸法所当作为皆悉逮得。是娑之门。一切诸法皆已时得通不悉节。是摩之门。解知诸法从吾我起。是迦之门。一切诸法逮得拥护。是瘅之门。一切诸法逮得诸法之处。是阇之门。一切诸法而无所起。是波之门。一切诸法而无所起。是陀呵之门。一切诸法诸种无所起会。是奢之门。一切诸法寂然不起。是呿之门。一切诸法犹如虚空而无所生。是叉之门。一切诸法皆悉灭尽而不可得。是尸瘅之门。一切诸法坚住于处而不可动亦不可得。是惹之门。一切诸法慧不可得。是吒呵之门。一切诸法逮得所持。是披何之门一切诸法已得闲静。是车之门。一切诸法皆已焚烧。是那之门。一切诸法而无所作。是沙波之门。一切诸法而得至信。是嗟之门。一切诸法皆得尽灭。是迦何之门。一切诸法得轮数所在。是吒徐之门。一切诸法。有所住处得无所住。是那之门。一切诸法。不来不去不立不坐不卧不寐。无应不应无想不想。是颇之门。一切诸法不可所奏。是尸迦之门。一切诸法不得五阴。是磋之门。一切诸法不得他念。是伊陀之门。舍一切法而无所得。伊陀之门。一切诸法不得所在。是吒之门。一切诸法究竟边际尽其处所。无生无死无有无作。拔去文字音声之说。所以者何。厌诸挂碍无彼无名无处所言。亦不可得亦不可说。亦不可尽亦不可见。譬如须菩提虚空虚无。一切诸法亦悉如是。是为须菩提总持所入因缘文字分别所入。其有菩萨摩诃萨知是一切因缘文字方便分别。则不复著音声言说。则能次第晓了诸法之所归趣也。　　　　摩诃般若波罗蜜十住品第十八　　佛告须菩提。如汝所言。何谓菩萨摩诃萨为摩诃衍三拔致。如是须菩提。菩萨摩诃萨行六波罗蜜。入于道地。云何菩萨入于道地。入一切诸法。无来亦无所去。无去亦无所坏。一切诸法不可知处亦无想念。行十道地不见道地。何谓菩萨行十道地者。是菩萨摩诃萨行第一住者。当行十事。何谓为十。修治志性不为颠倒。修治愍哀除去众想。等心众生不得众生。行布施事受者无异。敬善知识无有轻慢。求法为业而无所得。殷勤出学无所贪慕。求于佛身不想相好。开阐法事悉于众生无所希望。弃除贡高则于诸法而无所著。口之所言至诚为业。是为十事。须菩提。菩萨摩诃萨行第一道地也。　　复次须菩提。菩萨摩诃萨行第二住者。当行八法。何谓为八。其戒清净。而有反复能知报恩。住于忍力常行欢喜。不舍众生勤于大哀。受尊长教。其出家者。视如世尊。行波罗蜜。慕求善权。是为八事。　　复次须菩提。菩萨摩诃萨行第三住者。行五法。何谓为五。博问无厌不著文字。开化法施无衣食想。净于佛土劝众德本。亦无所望。是为五事。　　复次须菩提。菩萨摩诃萨行第四住者。当行十法终不为舍。何谓为十。不舍闲居。志在少求。而知止足。不离宴坐。不毁禁戒。不厌受欲。不止灭度。一切所有施而不惜。而不怯弱。于诸所有而无所慕。是为十事。　　复次须菩提。菩萨摩诃萨行第五住者。当弃八事。何谓为八。弃捐家居。离比丘尼。舍弃动性。不贪功德。舍于睡卧。离于嗔争。不自称誉。不毁他人。是为八事。　　复次须菩提。菩萨摩诃萨行第六住者。以具六法。何谓为六。谓六波罗蜜。不为六法。不求声闻。无缘觉想。不念于小。见贫乞者心色和悦。有所施与不以忧戚心不怀恨。是为六事。　　复次须菩提。菩萨摩诃萨行第七住者。为以离二十法。何谓二十。无所受。无吾我。不计人。不有命。不念寿。不念常。不著断灭。无诸想著。离因缘见。不倚诸阴。不慕诸种。舍于诸种。舍于诸入。无三界想。不著于佛。不著于法。不著圣众。护禁舍见不猗念空。舍诸邪见无所染污。是为二十事。当复具足二十法事。何谓二十。晓了于空。不证无相。惠无所愿。净于三场。愍哀众生。不见众生。无所轻慢。等观诸法。体解法义。无所分别。晓了真正。亦无所著。无从生忍。讲说一品。灭除众想。弃捐尘劳。寂然离邪。其心调定。不离智慧。无有卒暴。是为二十。　　复次须菩提。菩萨摩诃萨行第八住者。以为具足四法。何谓为四。入众生心神通自乐。现诸佛土随所观察。具成己土稽首诸佛。以真谛观诸佛之身。是为四法。　　复次须菩提。菩萨摩诃萨行第九住者。当复具足四法。何谓为四。晓了诸根成诸佛土。殷勤奉修于幻三昧。顺化众生令其造德本处于淳淑。为众示现具足之身为说道义。是为四事。　　复次须菩提。菩萨摩诃萨行第十住者。于十二事悉具足。何谓十二。为无量处而设拥护。随众所愿各令得所。口所演说诸天龙神揵沓和阿须伦迦楼罗真陀罗摩烋勒。闻其音各各解了。辩才如是。胞胎众事。种姓尊贵。所生之处。眷属国土。弃国捐家。诣于佛树。清净具足一切名德。皆为备悉。是为十二。　　复次须菩提。第十菩萨摩诃萨者。即谓是佛。　　须菩提白佛言。何谓菩萨遵修志性。　　佛言。所作德本心皆劝助萨芸若慧故。何谓菩萨等心。一切志萨芸若。行四等心慈悲喜护故。何谓菩萨为布施业。施于一切无所想念故。何谓菩萨结善知识。劝化一切令立正道。稽首问信恭敬尊长故。何谓菩萨具足求法。诸所求法心常在于萨芸若慧。而不堕落声闻辟支佛地故。何谓菩萨殷勤出家。所生之处世世舍业无所毁坏。随怛萨阿竭教。其出家者修无上行故。何谓菩萨遵求佛身。若见佛形其心未曾离佛。尔乃至于萨芸若慧故。何谓菩萨开阐诸法。假使菩萨现在见佛若般泥洹。而为众生讲说经法。初语亦善中语亦善竟语亦善。其义备悉微妙具足清净之行。及十二部经。闻经德经听经分别经示现经譬喻经所说经所生经方等经未曾有经章句经所行经。是为菩萨十二部经开阐诸法。何谓菩萨弃捐憍慢心。未曾怀自大。终不生小姓家故。何谓菩萨所言至诚。若有所说言行相副故。　　佛语须菩提。是为菩萨摩诃萨行第一住奉行十事。　　须菩提白佛言。何谓菩萨戒品清净。　　佛言。心不念求声闻辟支佛乘。亦不毁訾于诸菩萨。若犯戒者。而以劝喻令不堕堑故。何谓菩萨而有反复知报恩者。设使菩萨行菩萨道时。若施少者不以废忘。何况于多。何谓菩萨住于忍力。常于众生无有乱心。志不怀害故。何谓菩萨心色和悦。念化众生不违正行故。何谓菩萨不舍众生。能救济护一切人故。何谓菩萨近于大悲。假使菩萨行道之时。心自念言。因一切人故。恒河沙劫在于地狱。若见考署终不懈怠。当令彼人成于佛乘以得灭度。如是比类一切众生。其心自劝微妙如是。何谓菩萨受尊长教。其有出家若见师父视之如佛。何谓菩萨求波罗蜜。若使菩萨不志余业不念他法。无所轻慢求无极故。何谓菩萨博闻无厌。诸佛天中天。所可言说于此所讲。及十方佛口所演说。悉奉受持故。何谓菩萨所说法施无衣食想。以此法施。心念如是不想佛道故。何谓菩萨净于佛土。所殖德本皆以劝助严净佛土故。何谓菩萨不厌生死。常欲具足一切功德。成就善本开化众生。净于佛土未曾懈惓。至令具足萨芸若慧故。何谓菩萨而知惭愧。常无声闻辟支佛心故。何谓菩萨不舍闲居。不入声闻辟支佛地故。何谓菩萨志在少求。行菩萨道无所贪慕。志在佛道故。何谓菩萨而知止足。用成萨芸若故。何谓菩萨不舍节限。谓能分别晓深法故。何谓菩萨不舍学戒。所持禁戒而不放逸故。何谓菩萨不厌受欲。其心未曾起贪欲故。何谓菩萨心不灭度。于一切法而无所行故。何谓菩萨一切所有。能以布施而悉将护。内外诸法无所贪故。何谓菩萨志不怯弱。心未曾发而为二识故。何谓菩萨观诸所有而无所贪。于诸万物无所念故。何谓菩萨弃国捐家。从一佛国复游一国。所生之处除其须发而被袈裟。现作沙门故。何谓菩萨舍比丘尼。弹指之顷不与从事。于彼因缘心无所起故。何谓菩萨舍弃种姓。菩萨当念。令众生处在安隐以自然安。若使见者终不起嫉心故。何谓菩萨弃捐众贪及与睡卧。假使菩萨所在众会。若有兴发声闻辟支佛心者。不当于彼与从事故。何谓菩萨离嗔恚。不从恨怒危害之心。无斗讼意无所争故。何谓菩萨不自称誉。不见内法无所观故。何谓菩萨不毁他人。于外一切无所见故。何谓菩萨弃于十恶。习贤圣道为上行净身口意故。何谓菩萨弃捐憍慢。如是所行不见诸法而有慢故。何谓菩萨舍于自大。所行不见形貌及与所有故。何谓菩萨离于颠倒。察诸所有而不可得故。何谓菩萨弃淫怒痴。永不睹见淫怒痴垢之所在故。何谓菩萨具足六法。第六住者当具六法。何谓为六。谓六波罗蜜当具足之。云何具足六波罗蜜。住六波罗蜜则能超越声闻辟支佛故。何谓菩萨不起声闻辟支佛心。此等所行不应为道。行小乘者不顺佛道。若见乞求者则怀怯弱。行菩萨者。当舍离之心无忧戚。所以者何。斯等所行为不入道。从初发意常行布施心不忘舍故。何谓菩萨不自贪身所以尔者。推求本末无有吾我。计人寿命亦复如是所以者何。谛观察之心无所有故。何谓菩萨不堕灭见。所以尔者。一切诸法心无所断本末不起。一切诸法亦无所生故。何谓菩萨不计有常。所以尔者。假使诸法悉无所起则无有常故。何谓菩萨不为想著。所以尔者。如是计之无有尘劳无因缘见。所以尔者。彼所见者不见诸见故。何谓菩萨不猗名色。所以尔者。一切有所为无所有故。何谓菩萨不著诸阴。不猗诸种不慕诸入。所以尔者。如是行者悉为自怨而无所有。以是故。不当猗著阴种诸入故。何谓菩萨不猗三界。其三界者自然无形。虽在三界而无所猗故。何谓菩萨不处所有。不以克期而为虚空。一切所有悉无所有故。何谓菩萨见佛不著。不以猗见为见诸佛故。何谓菩萨不争于空。一切诸法悉为空无空不乱空无所争故。何谓菩萨具足于空。身相虚空则为菩萨具足于空故。何谓菩萨不证无相。于一切相而无所念故。何谓菩萨志无愿慧。而于三界皆无所行故。何谓菩萨净于三场。便能具足十善德故。何谓菩萨愍哀一切众生之类便能行德无极大哀故。何谓菩萨不慢众生。而欲具足佛土故。何谓菩萨等观诸法。察于诸法无高无下。故何谓菩萨谛观道地。于一切法而无所习无所动转故。何谓菩萨无从生忍。一切诸法悉无所起。亦无所灭忍无所有故。何谓菩萨无所生慧。其于名色慧无所起故。何谓菩萨说于一品。不行二事故。何谓菩萨不念诸念。于一切法而无所念故。何谓菩萨弃捐诸见。能舍离声闻辟支佛地故。何谓菩萨灭除尘劳。一切诸漏所习止处欲垢悉断故。何谓菩萨寂离见地。谓能逮成萨芸若慧故。何谓心调。于三界无所患难故。何谓心寂。能御六根故。何谓菩萨不舍智慧。谓能逮得明眼故。何谓菩萨无有卒暴。观于六入无染著故。何谓菩萨心有所入。则以一心普见一切众生之念故。何谓菩萨神通自娱。则以神通而自娱乐。从一佛国复至一国。所游之处无佛土想故。何谓菩萨见诸佛国。住此佛国则见十方无量佛国。于诸佛国亦无所著故。何谓菩萨如所观察。见诸佛国具足严净。三千世界所游之处。辄为转轮圣王故。何谓菩萨稽首诸佛供事归念。一切经法分别义趣故。何谓菩萨而常审谛观诸佛身。以真正见诸佛则为法身故。何谓菩萨晓了诸根。若能住于怛萨阿竭十种力者。则能晓了一切众生诸根本故。何谓菩萨佛土清净。人民清净是则名曰佛土清净故。何谓菩萨如幻三昧。住此三昧菩萨则能变现一切无所不入。心无所处故。何谓菩萨而等三昧。菩萨于诸三昧无所希望故。何谓菩萨能教众生。所造德本各随其行而开化。菩萨摩诃萨则以至诚而护己身。随其众生而开度之。何谓菩萨至诚。自然有所劝发。欲以度脱一切众生故。何谓菩萨如其志愿必能得之。菩萨常具足六波罗蜜故。何谓菩萨所演出音诸天龙神及揵沓和闻其音者各得解了而顺化之。用有大哀普等音故。何谓菩萨入于胞胎。菩萨摩诃萨世世所生诸无所生故。何谓菩萨在于尊贵。菩萨所生在诸种姓则能化之故。何谓菩萨所生具足。假使菩萨在君子种。在梵志种。在居士种。则能劝化故。何谓菩萨在于尊姓。诸以过去众菩萨性等无差别故。何谓菩萨眷属具足。菩萨所从诸眷属侍使无所乏故。何谓菩萨土地严净。始生之时。光明照曜无数世界。其蒙光者皆得安隐故。何谓菩萨弃国捐家。菩萨摩诃萨舍家学道时。化无央数亿。百千人而与从俱。能令众生立于三乘故。何谓菩萨诣诸佛树。其树则为根茎枝叶华实。皆为七宝紫磨金色。照于十方无数佛土悉为大明。是为菩萨诣佛树严净。何谓菩萨一切名德而悉具足。设使菩萨人清净者则佛国净。是为菩萨名德具足。何谓菩萨住十道地成为如来。菩萨摩诃萨具足六波罗蜜十力无畏十八不共诸佛之法。得萨芸若慧。断除尘劳无所挂碍。是为菩萨住十道地成为如来。如是须菩提。菩萨摩诃萨沤和拘舍罗。行六波罗蜜意止意断神足根力七觉八道三十七品十力无畏四分别辩十八不共诸佛之法。寂然离见现入种性八等之地。若有所处离欲之地所作办地。离于声闻辟支佛地菩萨之地。是为菩萨摩诃萨入第九住于佛地。是为菩萨摩诃萨第十行住。是为菩萨摩诃萨三拔致。          
