　　　　大方广佛华严经卷第六　　　　东晋天竺三藏佛驮跋陀罗译　　　　净行品第七　　尔时智首菩萨。问文殊师利言。佛子。云何菩萨不染身口意业。不害身口意业。不痴身口意业。不退转身口意业。不动身口意业。应赞叹身口意业。清净身口意业。离烦恼身口意业。随智慧身口意业。云何菩萨生处成就。姓成就。家成就色相成就。念成就。智慧成就趣成就。无畏成就。觉悟成就。云何菩萨第一智慧。最上智慧。胜智慧。最胜智慧。不可量智慧。不可数智慧。不可思议智慧。不可称智慧。不可说智慧。云何菩萨因力具足。意力具足。方便力具足。缘力具足。境界力具足。根力具足。止观力具足。定力具足。云何菩萨善知阴界入。善知缘起法。善知欲色无色界。善知过去未来现在。云何菩萨修七觉意。修空无相无作。云何菩萨满足檀波罗蜜尸波罗蜜羼提波罗蜜毗梨耶波罗蜜禅波罗蜜般若波罗蜜慈悲喜舍。云何菩萨得是处非处智力。过去未来现在业报智力。种种诸根智力。种种性智力。种种欲智力。一切至处道智力。禅定解脱三昧垢净智力。宿命无碍智力。天眼无碍智力。断一切烦恼习气智力。云何菩萨常为诸天王守护恭敬供养。龙王。鬼神王。乾闼婆王。阿修罗王。迦楼罗王。紧那罗王。摩睺罗伽王。人王梵天王等守护恭敬供养。云何菩萨为众生舍。为救为归为趣。为炬为明为灯。为导为无上导。云何菩萨。于一切众生。为第一为大为胜。为上为无上。为无等为无等等。尔时文殊师利。答智首菩萨曰。善哉善哉。佛子。多所饶益多所安隐。哀愍世间惠利一切安乐天人。问如是义。佛子。菩萨成就身口意业。能得一切胜妙功德。于佛正法心无挂碍。去来今佛所转法轮。能随顺转不舍众生。明达实相。断一切恶具足众善。色像第一。悉如普贤大菩萨等。成就如来。一切种智。于一切法悉得自在。而为众生第二尊导。佛子。何等身口意业。能得一切胜妙功德　菩萨在家　　当愿众生　　舍离家难　入空法中　　孝事父母　　当愿众生　一切护养　　永得大安　　妻子集会　当愿众生　　令出爱狱　　无恋慕心　若得五欲　　当愿众生　　舍离贪惑　功德具足　　若在妓乐　　当愿众生　悉得法乐　　见法如幻　　若在房室　当愿众生　　入贤圣地　　永离欲秽　著宝璎珞　　当愿众生　　舍离重担　度有无岸　　若上楼阁　　当愿众生　升佛法堂　　得微妙法　　布施所珍　当愿众生　　悉舍一切　　心无贪著　若在聚会　　当愿众生　　究竟解脱　到如来处　　若在危难　　当愿众生　随意自在　　无所挂碍　　以信舍家　当愿众生　　弃舍世业　　心无所著　若入僧坊　　当愿众生　　一切和合　心无限碍　　诣大小师　　当愿众生　开方便门　　深入法要　　求出家法　当愿众生　　得不退转　　心无障碍　脱去俗服　　当愿众生　　解道修德　无复懈怠　　除剃须发　　当愿众生　断除烦恼　　究竟寂灭　　受著袈裟　当愿众生　　舍离三毒　　心得欢喜　受出家法　　当愿众生　　如佛出家　开导一切　　自归于佛　　当愿众生　体解大道　　发无上意　　自归于法　当愿众生　　深入经藏　　智慧如海　自归于僧　　当愿众生　　统理大众　一切无碍　　受持净戒　　当愿众生　具足修习　　学一切戒　　受行道禁　当愿众生　　具足道戒　　修如实业　始请和尚　　当愿众生　　得无生智　到于彼岸　　受具足戒　　当愿众生　得胜妙法　　成就方便　　若入房舍　当愿众生　　升无上堂　　得不退法　若敷床座　　当愿众生　　敷善法座　见真实相　　正身端坐　　当愿众生　坐佛道树　　心无所倚　　结跏趺坐　当愿众生　　善根坚固　　得不动地　三昧正受　　当愿众生　　向三昧门　得究竟定　　观察诸法　　当愿众生　见法真实　　无所挂碍　　舍跏趺坐　当愿众生　　知诸行性　　悉归散灭　下床安足　　当愿众生　　履践圣迹　不动解脱　　始举足时　　当愿众生　越度生死　　善法满足　　被著衣裳　当愿众生　　服诸善根　　每知惭愧　整服结带　　当愿众生　　自检修道　不坏善法　　次著上衣　　当愿众生　得上善根　　究竟胜法　　著僧伽梨　当愿众生　　大慈覆护　　得不动法　手执杨枝　　当愿众生　　心得正法　自然清净　　晨嚼杨枝　　当愿众生　得调伏牙　　噬诸烦恼　　左右便利　当愿众生　　蠲除污秽　　无淫怒痴　已而就水　　当愿众生　　向无上道　得出世法　　以水涤秽　　当愿众生　具足净忍　　毕竟无垢　　以水盥掌　当愿众生　　得上妙手　　受持佛法　澡漱口齿　　当愿众生　　向净法门　究竟解脱　　手执锡杖　　当愿众生　设净施会　　见道如实　　擎持应器　当愿众生　　成就法器　　受天人供　发趾向道　　当愿众生　　趣佛菩提　究竟解脱　　若已在道　　当愿众生　成就佛道　　无余所行　　涉路而行　当愿众生　　履净法界　　心无障碍　见趣高路　　当愿众生　　升无上道　超出三界　　见趣下路　　当愿众生　谦下柔软　　入佛深法　　若见险路　当愿众生　　弃捐恶道　　灭除邪见　若见直路　　当愿众生　　得中正意　身口无曲　　见道扬尘　　当愿众生　永离尘秽　　毕竟清净　　见道无尘　当愿众生　　大悲所熏　　心意柔润　见深坑涧　　当愿众生　　向正法界　灭除诸难　　见听讼堂　　当愿众生　说甚深法　　一切和合　　若见大树　当愿众生　　离我诤心　　无有忿恨　若见丛林　　当愿众生　　一切敬礼　天人师仰　　若见高山　　当愿众生　得无上善　　莫能见顶　　若见刺棘　当愿众生　　拔三毒刺　　无贼害心　见树茂叶　　当愿众生　　以道自荫　入禅三昧　　见树好华　　当愿众生　开净如华　　相好满具　　见树丰果　当愿众生　　起道树行　　成无上果　见诸流水　　当愿众生　　得正法流　入佛智海　　若见陂水　　当愿众生　悉得诸佛　　不坏正法　　若见浴池　当愿众生　　入佛海智　　问答无穷　见人汲井　　当愿众生　　得如来辩　不可穷尽　　若见泉水　　当愿众生　善根无尽　　境界无上　　见山涧水　当愿众生　　洗濯尘垢　　意解清净　若见桥梁　　当愿众生　　兴造法桥　度人不休　　见修园圃　　当愿众生　耘除秽恶　　不生欲根　　见无忧林　当愿众生　　心得欢喜　　永除忧恼　见好园池　　当愿众生　　勤修众善　具足菩提　　见严饰人　　当愿众生　三十二相　　而自庄严　　见素服人　当愿众生　　究竟得到　　头陀彼岸　见志乐人　　当愿众生　　清净法乐　以道自娱　　见愁忧人　　当愿众生　于有为法　　心生厌离　　见欢乐人　当愿众生　　得无上乐　　憺怕无患　见苦恼人　　当愿众生　　灭除众苦　得佛智慧　　见强健人　　当愿众生　得金刚身　　无有衰耄　　见疾病人　当愿众生　　知身空寂　　解脱众苦　见端正人　　当愿众生　　欢喜恭敬　诸佛菩萨　　见丑陋人　　当愿众生　远离鄙恶　　以善自严　　见报恩人　当愿众生　　常念诸佛　　菩萨恩德　见背恩人　　当愿众生　　常见贤圣　不作众恶　　若见沙门　　当愿众生　寂静调伏　　究竟无余　　见婆罗门　当愿众生　　得真清净　　离一切恶　若见仙人　　当愿众生　　向正真道　究竟解脱　　见苦行人　　当愿众生　坚固精勤　　不退佛道　　见著甲胄　当愿众生　　誓服法铠　　得无师法　见无铠仗　　当愿众生　　远离众恶　亲近善法　　见论议人　　当愿众生　得无上辩　　摧伏外道　　见正命人　当愿众生　　得清净命　　威仪不异　若见帝王　　当愿众生　　逮得法王　转无碍轮　　见帝王子　　当愿众生　履佛子行　　化生法中　　若见长者　当愿众生　　永离爱欲　　深解佛法　若见大臣　　当愿众生　　常得正念　修行众善　　若见城郭　　当愿众生　得金刚身　　心不可沮　　若见王都　当愿众生　　明达远照　　功德自在　若见妙色　　当愿众生　　得上妙色　天人赞叹　　入里乞食　　当愿众生　入深法界　　心无障碍　　到人门户　当愿众生　　入总持门　　见诸佛法　入人堂室　　当愿众生　　入一佛乘　明达三世　　遇难持戒　　当愿众生　不舍众善　　永度彼岸　　见舍戒人　当愿众生　　超出众难　　度三恶道　若见空钵　　当愿众生　　其心清净　空无烦恼　　若见满钵　　当愿众生　具足成满　　一切善法　　若得食时　当愿众生　　为法供养　　志在佛道　若不得食　　当愿众生　　远离一切　诸不善行　　见惭愧人　　当愿众生　惭愧正行　　调伏诸根　　见无惭愧　当愿众生　　离无惭愧　　普行大慈　得香美食　　当愿众生　　知节少欲　情无所著　　得不美食　　当愿众生　具足成满　　无愿三昧　　得柔软食　当愿众生　　大悲所熏　　心意柔软　得粗涩食　　当愿众生　　永得远离　世间爱味　　若咽食时　　当愿众生　禅悦为食　　法喜充满　　所食杂味　当愿众生　　得佛上味　　化成甘露　饭食已讫　　当愿众生　　德行充盈　成十种力　　若说法时　　当愿众生　得无尽辩　　深达佛法　　退坐出堂　当愿众生　　深入佛智　　永出三界　若入水时　　当愿众生　　深入佛道　等达三世　　澡浴身体　　当愿众生　身心无垢　　光明无量　　盛暑炎炽　当愿众生　　离烦恼热　　得清凉定　隆寒冰结　　当愿众生　　究竟解脱　无上清凉　　讽诵经典　　当愿众生　得总持门　　摄一切法　　若见如来　当愿众生　　悉得佛眼　　见诸最胜　谛观如来　　当愿众生　　悉睹十方　端正如佛　　见佛塔庙　　当愿众生　尊重如塔　　受天人敬　　敬心观塔　当愿众生　　尊重如佛　　天人宗仰　顶礼佛塔　　当愿众生　　得道如佛　无能见顶　　右绕塔庙　　当愿众生　履行正路　　究畅道意　　绕塔三匝　当愿众生　　得一向意　　勤求佛道　赞咏如来　　当愿众生　　度功德岸　叹无穷尽　　赞佛相好　　当愿众生　光明神德　　如佛法身　　若洗足时　当愿众生　　得四神足　　究竟解脱　昏夜寝息　　当愿众生　　休息诸行　心净无秽　　晨朝觉悟　　当愿众生　一切智觉　　不舍十方　　佛子。是为菩萨身口意业。能得一切胜妙功德。诸天魔梵沙门婆罗门人及非人声闻缘觉所不能动　　　　大方广佛华严经贤首菩萨品第八之一　　尔时文殊师利。以偈问了达深义净德。贤首菩萨曰　佛子我已说　　菩萨清净行　一切诸世尊　　咸共所赞叹　又诸大士众　　甚深微妙行　功德广大义　　仁者应演说　贤首菩萨答　　佛子善谛听　菩萨诸功德　　无量无有边　我当随力说　　菩萨少功德　我之所演畅　　如海一微渧　菩萨于生死　　最初发心时　一向求菩提　　坚固不可动　彼一念功德　　深广无边际　如来分别说　　穷劫犹不尽　何况于无量　　无数无边劫　具足修诸度　　诸地功德行　十方世界中　　一切诸如来　说彼功德云　　亦不能究竟　今我说菩萨　　功德中少分　如鸟履虚空　　如地一微尘　非是无所因　　又亦非无缘　菩萨初发意　　直心大功德　于佛及法僧　　深起清净信　信敬三宝故　　能发菩提心　不求五欲乐　　宝货诸财利　亦不求自安　　希望世名闻　灭除众生苦　　令尽无有余　誓度斯等类　　菩萨初发心　常欲令众生　　离苦永安乐　严净一切刹　　供养无量佛　乐立佛正法　　欲得无上道　净修一切智　　菩萨初发心　深心净信不可坏　　恭敬供养一切佛　尊重正法及圣僧　　信敬三宝故发心　深信诸佛及正法　　亦信菩萨所行道　正心信向佛菩提　　菩萨因是初发心　信为道元功德母　　增长一切诸善法　除灭一切诸疑惑　　示现开发无上道　净信离垢心坚固　　灭除憍慢恭敬本　信是宝藏第一法　　为清净手受众行　信能舍离诸染著　　信解微妙甚深法　信能转胜成众善　　究竟必至如来处　清净明利诸善根　　信力坚固不可坏　信永除灭一切恶　　信能逮得无师宝　信于法门无障碍　　舍离八难得无难　信能超出众魔境　　示现无上解脱道　一切功德不坏种　　出生无上菩提树　长养最胜智慧门　　信能示现一切佛　是故演说次第行　　信乐最胜甚难得　譬如灵瑞优昙华　　亦如随意妙宝珠　若信恭敬一切佛　　则持净戒顺正教　若持净戒顺正教　　诸佛贤圣所赞叹　戒是无上菩提本　　应当具足持净戒　若能具足持净戒　　一切如来所赞叹　若信恭敬一切佛　　则能奇特供最胜　若能奇特供最胜　　彼信佛心难思议　若信如来正真法　　则常乐闻无厌足　若乐闻法无厌足　　欣悟不可思议法　若信恭敬清净僧　　则信坚固不可坏　若信坚固不可坏　　彼人信力不可动　若信坚固不可动　　诸根明利悉清净　若根明利悉清净　　则离一切恶知识　若能远离恶知识　　则能亲近善知识　若能亲近善知识　　则修无量诸功德　若能广修诸功德　　则能善解诸因果　若能善解诸因果　　则成殊胜妙解脱　若成殊胜妙解脱　　则为一切佛所护　若为一切佛所护　　则生无上菩提心　若生无上菩提心　　则能勤修佛功德　若能勤修佛功德　　则能得生诸佛家　若能得生诸佛家　　则于诸法无所著　若于诸法无所著　　则得深心妙清净　若得深心妙清净　　则得殊胜无上心　若得无上殊胜心　　则修一切波罗蜜　若修一切波罗蜜　　则能具足摩诃衍　若能具足摩诃衍　　则法供养一切佛　若法供养一切佛　　则念佛定不可坏　若念佛定不可坏　　则常睹见十方佛　若常睹见十方佛　　则知如来常安住　若知如来常安住　　则于其人法永存　若于其人法永存　　则得辩才无穷尽　若得辩才无穷尽　　则能演说无量法　若能演说无量法　　则能度脱一切众　若能度脱一切众　　则得大悲心坚固　若得大悲心坚固　　则常喜乐甚深法　若能喜乐甚深法　　则能舍离有为过　若能舍离有为过　　则离我慢诸放逸　若离我慢诸放逸　　则能兼利一切众　若能兼利一切众　　则处生死无忧戚　若处生死无忧戚　　则能精进无有上　若能精进无有上　　则得一切诸神通　若得一切诸神通　　则解一切众生行　若解一切众生行　　则能成就诸众生　若能成就诸众生　　则得成就众生智　若得成就众生智　　则能具足四摄法　若能具足四摄法　　则与众生无量利　若与众生无量利　　则能具足方便慧　若能具足方便慧　　则能安住无上道　若能安住无上道　　则一切魔不能坏　若一切魔不能坏　　则能超出四魔道　若能超出四魔道　　则至坚固不动地　若至坚固不动地　　则得无生深法忍　若得无生深法忍　　则为诸佛所授记　若为诸佛所授记　　则常普现诸佛前　若常普现诸佛前　　则解诸佛微密教　若解诸佛微密教　　则为诸佛常护念　若为诸佛常护念　　以佛功德自庄严　若佛功德自庄严　　则得无量功德身　若得无量功德身　　其身显耀如金山　若身显耀如金山　　具足众相三十二　若具众相三十二　　八十种好自庄严　八十种好自庄严　　其身光明无有量　若身光明无有量　　光明庄严难思议　若光庄严难思议　　则出无量宝莲华　若出无量宝莲华　　一一华坐无量佛　普现十方无量刹　　教化度脱一切众　若能度脱一切众　　则得无量自在力　若得无量自在力　　则能严净诸佛刹　解说甚深微妙法　　不可思议众欢喜　若说微妙甚深法　　不可思议众欢喜　则能具足四辩力　　自在能度一切众　若能具足四辩力　　自在能度一切众　彼人智慧常在前　　身口意业无错谬　若彼智慧常在前　　身口意业无错谬　彼人愿力得自在　　随众所宜现其身　若彼愿力得自在　　随众所宜现其身　为诸众生说法时　　音声微妙难思议　若为众生说法时　　音声微妙难思议　于彼一切众生类　　一念之中悉知心　若彼一切众生类　　一念之中悉知心　其人生死永无余　　寂灭一切烦恼患　若人生死永无余　　寂灭一切烦恼患　法身功德智慧具　　深解一切诸法实　若身功德智慧具　　深解一切诸法实　十地十种自在力　　皆悉究竟胜解脱　若十地种自在力　　皆悉究竟得解脱　授记庄严悉具足　　无量法门得自在　若记庄严悉具足　　无量法门得自在　尽为一切十方佛　　皆与授记无有余　若为一切十方佛　　皆与授记无有余　甘露法水灌其顶　　十方诸佛授记竟　若甘露水灌其顶　　十方诸佛授记竟　法身充满遍虚空　　安住不动十方界　若身充满遍虚空　　安住不动十方界　一切诸天及世人　　无等等界莫能知　于本所行无不果　　其见闻者悉不空　此是无上大福田　　供养施者大果报　彼善男子威神力　　正法常住永不灭　十善功德诸妙行　　无量法宝最无上　彼威神力佛法海　　法宝坚固如金刚　智慧满足不可尽　　如是无量功德海　或有刹土无有佛　　于彼示现成正觉　或有国土无有法　　于彼示现说法藏　菩萨希望一切断　　于一念顷游十方　示现十方如满月　　无量方便化众生　于彼十方世界中　　念念示现成佛道　转正法轮入涅槃　　现分舍利为众生　或现声闻缘觉道　　示现成佛普庄严　现无量劫度众生　　以三乘门广开化　或现男女种种形　　天人龙神阿修罗　随诸众生若干身　　无量行业诸音声　一切示现无有余　　海印三昧势力故　不可思议庄严刹　　恭敬供养一切佛　光明庄严难思议　　教化众生无有量　智慧自在不可议　　说法教化得自在　施戒忍辱精进禅　　方便智慧诸功德　一切自在难思议　　华严三昧势力故　入微尘数诸三昧　　一三昧生尘等定　一尘中现无量刹　　而彼微尘亦不增　一尘内刹现有佛　　或现有刹而无佛　或现有刹净不净　　或现大刹及中下　或刹伏住或随顺　　或如野马或四方　或有国土如天网　　世界成败无不现　如一微尘所示现　　一切微尘亦如是　是名三昧自在力　　亦无量称解脱力　若欲供养一切佛　　出生无量三昧门　能以一手覆三千　　供养一切诸如来　十方国土胜妙华　　无价宝珠殊异香　皆悉自然从手出　　供养道树诸最胜　无价宝衣杂妙香　　宝幢幡盖而庄严　金华宝帐妙校饰　　十方一切上供具　悉从手中自然出　　供养道树诸最胜　一切十方诸妓乐　　无量和雅妙音声　及以种种众妙偈　　赞叹诸佛实功德　音声遍满十方界　　悉从掌中自然出　无量清净诸行业　　所得右手放光明　香水普洒十方国　　供养一切照世灯　放妙庄严大光明　　出生无量宝莲华　于莲华中无量佛　　相好具足自庄严　放华庄严净光明　　庄严妙华以为帐　散诸杂华遍十方　　供养一切诸如来　放香庄严净光明　　庄严妙香以为帐　散诸杂香遍十方　　供养一切诸如来　放细末香净光明　　庄严末香以为帐　散诸末香遍十方　　供养一切诸如来　放衣庄严净光明　　庄严宝衣以为帐　散诸宝衣遍十方　　供养一切诸如来　放宝庄严净光明　　庄严妙宝以为帐　散诸妙宝遍十方　　供养一切诸如来　放妙莲华净光明　　众妙莲华以为帐　散诸莲华遍十方　　供养一切诸如来　放诸璎珞净光明　　诸妙璎珞以为帐　散诸璎珞遍十方　　供养一切诸如来　放庄严幢净光明　　其幢青黄赤白色　无量种种而庄严　　以幢严饰诸佛刹　执持杂宝庄严盖　　众宝缯彩为垂带　宝铃演出最胜音　　以此供养诸如来　手出供具难思议　　如是供养一导师　供一切佛亦如是　　大仙三昧自在力　欲安一切众生类　　出生自在胜三昧　一切所行诸功德　　无量方便度众生　或现供养如来门　　或现一切布施门　或现具足持戒门　　或现无尽忍辱门　无量苦行精进门　　禅定寂静三昧门　无量大辩智慧门　　一切所行方便门　现四无量神通门　　大慈大悲四摄门　无量功德智慧门　　一切缘起解脱门　清净根力道法门　　或现声闻小乘门　或现缘觉中乘门　　或现无上大乘门　或现无常众苦门　　或现无我众生门　或现不净离欲门　　寂静灭定三昧门　随诸众生起病门　　一切对治诸法门　随彼众生烦恼性　　如应说法广开化　如是一切诸法门　　随其本性而济度　一切天人莫能知　　是自在胜三昧力　出生随乐胜三昧　　分别了知众生心　随顺教化诸群生　　令离忧恼得欢喜　劫中灾难饥馑时　　一切资生诸乐具　随其所须普周给　　是为能作大施主　肴膳香美上味食　　宝衣庄严随所乐　己身国土珍爱施　　好施众生悉从化　以诸相好庄严身　　上妙衣服及众华　杂种末香以涂身　　现此严饰度众生　一切世间所喜乐　　种种殊胜净妙色　随其所应普示现　　令乐色者得解脱　柔软美声如哀鸾　　拘真罗等微妙音　具足八种梵音声　　随其所乐为说法　八万四千诸法门　　诸佛以此度众生　分别诸法无量门　　随众生性化导之　众生苦乐利无利　　一切世间所行法　悉能普应同其事　　以此摄法度众生　无量无边大苦海　　为众生故悉能忍　与彼同事不念苦　　饶益众生令安乐　若有不识出家法　　乐著生死不求解　是故菩萨舍国财　　常乐出家求寂静　五欲所缚不离家　　欲令众生解脱故　示现不乐处爱欲　　是故出家求解脱　欲令具足十种行　　是佛如来本所修　菩萨所行无有余　　修习是法度众生　或有众生寿无量　　烦恼微细乐世间　为斯一切众生类　　示现生老病死患　或有贪欲嗔恚痴　　烦恼猛火常炽然　为现生老病死苦　　化度一切众生故　如来十力无所畏　　及佛十八不共法　最胜无量诸功德　　以此妙法度众生　说法教诫及神足　　住持自在神通力　菩萨示现斯功德　　以此济度诸群生　如是方便无有量　　随顺世间度众生　不著世间如莲华　　能令众生大欢喜　博综多识辩才王　　文颂谈论过世间　示现世间众技术　　譬如幻师现众像　或为长者邑中主　　或为贾客商人导　或为国王及大臣　　或为良医疗众病　或于旷野作大树　　或为良药无尽藏　或作宝珠随所求　　迷道众生示正路　若见世界始成立　　众生未知资生法　是时菩萨为工匠　　为之示现种种业　不作恶业害生具　　欲令群生寿安乐　咒术药草学众论　　悉为诸佛所称叹　或现仙人殊胜行　　一切群生所爱乐　示行苦行及深法　　随其所应悉能现　或作外道出家人　　或复示现事火法　或现裸形无衣服　　能为彼人作师长　见有邪命种种行　　习行非法以为胜　一切梵志诸苦行　　能于其中而化度　五热炙身随日转　　或受牛鹿畜生戒　被服草衣奉事火　　为化是等作导师　现乐游行诸天庙　　自投恒河求解脱　食果服气而饮水　　思惟正法不放逸　或现胡跪翘一足　　或卧刺棘灰土上　或卧杵石求解脱　　为彼师导教化故　如是等类诸外道　　具观彼意如应化　菩萨苦行无与等　　外道由是得解脱　若见世间无正见　　常依一切邪见住　方便为说甚深法　　悉令得解真实谛　或以鬼神边地语　　为斯等类说四谛　或以正语说四谛　　或人天语说四谛　或以法辩说四谛　　或以义辩说四谛　或以辞辩说四谛　　或无尽辩说四谛　或八部音说四谛　　或一切音说四谛　随彼所解语言音　　为说四谛令解脱　知一切语不思议　　是名说法三昧力　安隐众生胜三昧　　为度一切众生故　放大光明难思议　　以此光明救群生　所放光明名善现　　若有众生遇斯光　彼获果报无有量　　因是究竟无上道　由彼显现诸如来　　亦现一切法僧道　又现最胜塔形像　　故获光明名善现　又放光明名清净　　映蔽一切天人光　除灭一切诸闇冥　　普照十方无量国　彼光觉悟一切众　　执持灯明供养佛　以灯供养诸佛故　　得成最胜世间灯　然诸香油及酥灯　　或以竹木为炬明　以能然此诸灯明　　得是清净妙光明　又放光明名济度　　彼光觉悟一切众　当发无上菩提心　　度脱欲海诸群生　若发无上菩提心　　度脱欲海诸群生　彼悉能度四驶流　　示导无畏解脱处　造立无量诸桥梁　　或作舟船度众生　毁呰有为赞寂静　　因此得成度光明　又放光明名除爱　　彼光觉悟一切众　舍离五欲诸渴爱　　思乐解脱甘露水　若能远离五欲渴　　思乐解脱甘露水　以佛解脱甘露雨　　灭除众生诸渴爱　惠施池井诸泉流　　以求无上佛菩提　毁呰五欲赞诸禅　　因此得成灭爱光　又放光明名欢喜　　彼光觉悟一切众　欢喜爱乐佛菩提　　发心愿求无师宝　建立如来大慈像　　相好具足坐莲华　赞叹最胜诸功德　　因是得成喜光明　　　　大方广佛华严经卷第六　　　　大方广佛华严经卷第七　　　　东晋天竺三藏佛驮跋陀罗译　　　　贤首菩萨品第八之二　又放光明名爱乐　　彼光觉悟一切众　心常爱乐诸如来　　无上法宝清净僧　常会十方诸佛前　　逮成无上深法忍　教化无量群生类　　心常念佛深妙法　开发众生菩提心　　因是得成爱乐光　又放光明名德聚　　彼光觉悟一切众　普行种种无量施　　以此愿求无上道　随其所求皆满足　　一切施会悉清净　随其所求惠施故　　因是得成德聚光　又放光明名深智　　彼光觉悟一切众　于一法门一念中　　悉解无量诸法门　分别诸法化众生　　及诸法相如实义　说法说义具足故　　因是得成深智光　又放光明名慧灯　　彼光觉悟一切众　诸法空寂无生灭　　解达非有亦非无　譬如野马水月形　　亦如幻梦镜中像　诸法无主悉空寂　　因是得成慧灯光　又放光名法自在　　彼光觉悟一切众　陀罗尼藏不可尽　　能持如来一切法　恭敬供养持法者　　防卫守护众贤圣　以无量法施众生　　因是得成自在光　又放光明名无悭　　彼光觉悟除贪惜　解知财宝非常有　　悉能舍离无所著　难制悭心能调伏　　解财如梦如浮云　常能欢喜乐布施　　因是得成无悭光　又放光明名清凉　　彼光觉悟毁禁者　安立众生净戒中　　启导令逮无师宝　十善业迹悉清净　　劝化众生持净戒　开发众生求佛道　　因是得成清凉光　又放光名忍庄严　　彼光觉悟嗔恚者　舍离嗔恚增上慢　　常乐柔和忍辱法　众生恶性难忍者　　悉能堪忍求佛道　常能赞叹忍辱法　　因是得成庄严光　又放光明名转胜　　彼光觉悟懈怠者　常能勤修三种业　　恭敬供养佛法僧　若能勤修三种业　　恭敬供养佛法僧　彼能超出四魔境　　速成无上佛菩提　劝化众生令精进　　恭敬供养佛法僧　佛法欲灭能护持　　因是得成转胜光　又放光明名寂静　　彼光觉悟乱意者　舍离贪欲嗔恚痴　　正住甚深诸三昧　远恶知识不善行　　又离十种非法语　赞叹坐禅空闲处　　因是得成寂静光　又放光名慧庄严　　彼光觉悟愚痴者　善知缘起得解脱　　智慧照明了诸根　若知缘起得解脱　　智慧照明了诸根　得圣智慧诸三昧　　逮等正觉照世间　舍国财宝所爱身　　精勤求法为佛道　专心说法为众生　　因是得成慧光明　又放光明名佛慧　　彼光觉悟一切众　见不思议无量佛　　各各坐宝莲华上　赞叹诸佛佛解脱　　说佛自在无有量　广说佛力诸神通　　因是得成佛慧光　又放光明名无畏　　彼光安慰恐怖者　非人所持诸毒害　　无量恐怖悉除灭　普于众生施无畏　　心常慈忍离恼害　拯济危难无救者　　因是得成无畏光　又放光明名安隐　　彼光所触疾病者　灭除一切诸苦痛　　悉得正受三昧乐　施诸良药疗众患　　摩以宝珠香涂身　或酥油乳石蜜施　　因是得成安隐光　又放光明名见佛　　彼光觉悟命终者　念佛三昧必见佛　　命终之后生佛前　见彼临终劝念佛　　又示尊像令瞻敬　又复劝令归依佛　　因是得成见佛光　又放光明名乐法　　彼光觉悟一切众　听法讲说及书写　　于正法中常爱乐　佛法欲灭能护持　　令求法者意充满　精勤修习佛正法　　因是得成乐法光　又放光明名妙音　　彼光觉悟诸佛子　一切世间所有声　　闻者皆是如来音　大音赞扬诸如来　　妓乐钟磬供养佛　又常赞叹佛音声　　因是得成妙音光　又放光名施甘露　　彼光觉悟一切众　远离一切放逸行　　皆悉具足诸功德　分别无量大苦海　　有为危脆非安隐　宣扬赞叹寂灭乐　　因是得成甘露光　又放光明名殊胜　　彼光觉悟一切众　于如来所闻胜戒　　胜妙三昧胜智慧　常叹诸佛胜妙戒　　胜妙三昧胜智慧　一心修习求菩提　　因是得成胜光明　又放光名宝庄严　　彼光觉悟一切众　得胜宝藏不可尽　　以此供养诸世尊　以宝献佛及塔庙　　兼施一切诸贫乏　以众珍奇供最胜　　因是成宝庄严光　又放光明名妙香　　彼光觉悟一切众　其有众生闻是香　　具足得佛诸功德　以人天香涂其地　　供养一切诸如来　以香造像及塔庙　　因是得成妙香光　又放光名杂庄严　　以幢幡盖而严饰　和雅妓乐微妙音　　散众宝华满十方　本以微妙妓乐音　　和末涂香众杂华　幢盖幡帐供诸佛　　因是得成庄严光　又放光明名端严　　令十方地平如掌　扫除僧坊大仙塔　　因是得成端严光　又放光明名大云　　彼光能雨妙香水　香水洒塔及僧坊　　因是得成大云光　又放光名衣庄严　　令裸形者得上服　以庄严服施众生　　因是成衣庄严光　又放光明名上味　　令饥饿者得美膳　本施种种上味食　　因是得成上味光　又放光名示现宝　　令诸贫乏得宝藏　以无尽藏施三宝　　因是得成示宝光　又放光名眼清净　　能令盲者见众色　以灯供佛及塔庙　　因是得成净眼光　又放光名耳清净　　能令聋者闻众音　妓乐供佛及塔庙　　因是得成净耳光　又放光名鼻根净　　闻若不闻悉令闻　众香供佛及塔庙　　因是得成鼻净光　又放光名舌根净　　以柔软音赞诸佛　永离粗犷不善语　　因是得成净舌光　又放光名身根净　　诸根毁坏令具足　礼拜诸佛及塔寺　　因是得成身净光　又放光名意根净　　令失心者得正念　修习三昧禅定力　　因是得成意净光　又放光名色清净　　睹见不可思议佛　以众妙色庄严塔　　因是得成色净光　又放光名声清净　　解声非声悉空寂　化众令知声如响　　因是得成声净光　又放光名香清净　　令诸臭秽成妙香　香水洗塔菩提树　　因是得成净香光　又放光名味清净　　悉除一切味中毒　供养佛僧及父母　　因是得成味净光　又放光名触清净　　坚强粗涩皆柔软　雨刀轮戟诸锋刃　　皆悉变成宝华鬘　柔软妙衣布道巷　　最胜行时足蹈上　香华上服用布施　　因是得成触净光　又放光名法清净　　一一毛孔无量佛　各说妙法难思议　　悉令众生得欢喜　因缘所生非生性　　如来法身非是身　湛然常住如虚空　　因此化导成法光　如是等比光明门　　无量无边恒沙数　悉从大仙毛孔出　　一切业果皆悉现　如一毛孔所放光　　无量无边恒沙数　一切毛孔亦如是　　是大仙定自在力　随其本行得光明　　宿世同行有缘者　如其所应放光明　　是名大仙智自在　所修行业有同者　　及行随喜功德分　闻见菩萨清净行　　彼人得见此光明　若修无量诸功德　　恭敬供养无数佛　心常乐求无上道　　彼人觉悟是光明　譬如生盲不见日　　非为无日出世间　诸有目者悉睹见　　各随所务修其业　大圣光明亦如是　　或有众生见不见　邪见恶害所不睹　　胜智慧者乃能见　摩尼宝殿上辇乘　　众宝香味庄严具　有功德者自然备　　非无德者所能获　大圣光明亦如是　　随其行业见不见　闻是分别诸光明　　精勤恭敬信向者　灭除一切诸疑惑　　速成无上功德幢　出生微妙胜三昧　　诸佛眷属大庄严　神力于此得自在　　悉能显现示众生　三千大千妙庄严　　化一莲华满世界　结跏趺坐悉充满　　是名自在三昧力　十方世界微尘刹　　化作七宝大莲华　佛子眷属共围绕　　是名自在胜三昧　宿世成就善因缘　　具足功德求佛道　彼等众生绕菩萨　　一切合掌观无厌　彼大仙人法如是　　甚深正受三昧力　菩萨处彼清净众　　如月在星独明耀　如此一方所示现　　诸佛子等为眷属　一切十方亦如是　　示现三昧自在力　十方世界有缘故　　往返出入度众生　或见菩萨入正受　　或见菩萨从定起　或东方见入正受　　或西方见三昧起　或西方见入正受　　或东方见三昧起　如是出入遍十方　　或异方见入正受　或异方见三昧起　　是大仙定自在力　东方世界无有余　　佛刹如来难思议　菩萨常现彼佛前　　是名寂静三昧力　东方一切诸佛前　　常见安住入正受　西方一切诸佛前　　常见菩萨供养佛　西方世界无有余　　佛刹如来难思议　于彼一切诸佛前　　常见菩萨入正受　西方见彼入正受　　东方佛刹无有余　于彼佛前三昧起　　恭敬供养一切佛　如是十方诸佛前　　出入三昧无有余　或见菩萨入正受　　或见恭敬供养佛　于眼根中入正受　　于色法中三昧起　示现色法不思议　　一切天人莫能知　于色法中入正受　　于眼起定念不乱　观眼无生无自性　　说空寂灭无所有　于耳根中入正受　　于声法中三昧起　分别一切诸音声　　诸天世人莫能知　于声法中入正受　　于耳起定念不乱　观耳无生无自性　　说空寂灭无所有　于鼻根中入正受　　于香法中三昧起　分别一切诸香法　　诸天世人莫能知　于香法中入正受　　于鼻起定念不乱　观鼻无生无自性　　说空寂灭无所有　于舌根中入正受　　于味法中三昧起　分别一切诸味法　　诸天世人莫能知　于味法中入正受　　于舌起定念不乱　观舌无生无自性　　说空寂灭无所有　于身根中入正受　　于触法中三昧起　分别一切诸触法　　诸天世人莫能知　于触法中入正受　　于身起定念不乱　观身无生无自性　　说空寂灭无所有　于意根中入正受　　于诸法中三昧起　分别一切诸法相　　诸天世人莫能知　于诸法中入正受　　于意起定念不乱　观意无生无自性　　说空寂灭无所有　现童子身入正受　　于壮年身三昧起　现壮年身入正受　　于老年身三昧起　现老年身入正受　　于善女人三昧起　现善女人入正受　　于善男子三昧起　现善男子入正受　　比丘尼身三昧起　比丘尼身入正受　　于比丘身三昧起　现比丘身入正受　　于学无学三昧起　现学无学入正受　　于缘觉身三昧起　现缘觉身入正受　　于如来身三昧起　现如来身入正受　　于诸天身三昧起　现诸天身入正受　　于龙神身三昧起　现龙神身入正受　　于大鬼神三昧起　现大鬼神入正受　　一切鬼神三昧起　一切鬼神入正受　　一毛孔中三昧起　一毛孔中入正受　　一切毛孔三昧起　一切毛孔入正受　　一毛端头三昧起　一毛端头入正受　　一切毛端三昧起　一切毛端入正受　　一微尘中三昧起　一微尘中入正受　　一切微尘三昧起　一切微尘入正受　　于金刚地三昧起　现金刚地入正受　　摩尼宝树三昧起　摩尼宝树入正受　　诸佛光明三昧起　诸佛光明入正受　　于大海水三昧起　现大海水入正受　　于大盛火三昧起　现大盛火入正受　　于风起定心不乱　现于风大入正受　　于地大中三昧起　现地大中入正受　　于天宫殿三昧起　现天宫殿入正受　　于虚空中三昧起　是名无量功德者　　三昧自在难思议　十方一切诸如来　　不思议劫说不尽　一切诸佛皆共说　　众生业报难思议　诸龙神变佛自在　　禅定三昧亦难思　今说声闻自在力　　无可为之作譬谕　智慧明了聪达者　　乃能解是甚深义　得八解脱心自在　　一身能作无量身　以无量身作一身　　于虚空中入火定　身上出水身下火　　身上出火身下水　行住坐卧虚空中　　于一念中自在变　彼不具足大慈悲　　不为众生求佛道　尚能示现难思议　　况大饶益自在力　现作日月游虚空　　普照十方诸世界　或作河池井泉水　　或作大海众宝器　如是等比难思议　　普现十方诸世界　深达三昧诸解脱　　唯有诸佛能证知　如净水中四兵像　　各各别异皆明了　刀剑轮戟众兵器　　如是等仗皆悉现　随其器仗本形相　　悉现于彼净水中　水影四兵无憎爱　　是名大仙定自在　海中有天名妙音　　其中众生若干种　解彼一切诸音声　　皆悉令得大欢喜　彼有贪欲嗔恚痴　　犹能分别一切音　况复总持自在力　　而不能令众生喜　有一女人名辩才　　父母求天由此生　离诸恶法乐真实　　能令众生得辩才　彼有贪欲嗔恚痴　　犹能与众胜辩才　亦能令彼得欢喜　　何况菩萨无量智　譬如幻师善术法　　能现种种无量色　示现昼夜须臾顷　　或现须臾作百年　彼有贪欲嗔恚痴　　幻力自在悦世间　况禅解脱神通行　　云何不令众生喜　天阿修罗斗战时　　阿修罗众即退散　心大恐怖而奔走　　四兵悉入藕丝孔　彼有贪欲嗔恚痴　　能作自在不思议　况住自在无畏法　　云何不能现神变　释提桓因有象王　　彼知帝释欲行时　彼化作头三十三　　一一口中有六牙　一一牙上七浴池　　清净香水湛然满　一一清净池水中　　各七莲华为庄严　彼诸严饰莲华上　　各各有七天玉女　诸女并奏微妙音　　与彼帝释相娱乐　或时舍彼龙象身　　化作天女极庄严　威仪巧妙最无比　　是名龙象自在力　彼有贪欲嗔恚痴　　能作如是诸神变　何况具足方便智　　而于诸定不自在　如阿修罗化作身　　金刚地上安其足　海水至深仅半身　　其首广大如须弥　彼有贪欲嗔恚痴　　乃能现是大神力　况伏魔怨照世灯　　而不能现大神变　天阿修罗共战时　　帝释自在难思议　随阿修罗军众数　　现身等彼而交战　诸阿修罗发是念　　释提桓因来向我　必取我身五种缚　　阿修罗众大恐怖　帝释现身有千眼　　手执金刚出火焰　被甲持杖自庄严　　阿修罗见即退散　彼以微小功德力　　犹能摧破大怨敌　何况救度一切者　　无量功德不自在　教化忉利诸天故　　得此果报妙音声　以诸天等放逸行　　空中自然出此音　一切五欲悉无常　　虚伪无实如水沫　如幻野马水中月　　有为如梦如浮云　一切放逸有忧诤　　非甘露道生死径　若有行诸放逸者　　入于生死摩竭口　我所有者众苦本　　一切贤圣所厌患　五欲功德磨灭法　　常乐清净真实行　三十三天闻此音　　一切来集善法堂　帝释为说微妙法　　随顺离欲寂静行　彼音无形不可见　　犹能饶益诸天众　何况应化众生身　　不能大利一切世　天阿修罗共斗时　　诸天众侣大恐怖　诸天功德势力故　　空中出声言勿惧　诸天闻此安慰声　　即离恐畏生大力　时阿修罗心震惧　　所将兵众悉退散　何况甘露妙音声　　能灭众生诸恐怖　大慈具足摧众魔　　寂静妙音除烦恼　帝释普应诸天女　　九十有二那由他　天女各各心自谓　　天王独与我娱乐　现身集在善法堂　　为天说法令欢喜　帝释能于一念中　　悉皆现此大神变　释有贪欲嗔恚痴　　能令眷属悉欢喜　况无量劫修神力　　而不能令一切悦　他化自在六天王　　于欲界中得自在　以业烦恼为罗网　　系缚一切诸凡夫　彼有贪欲嗔恚痴　　能伏欲界诸群生　况具十种自在力　　而不令众同其行　三千世界大梵王　　一切诸梵所住处　悉能现身于彼坐　　演畅微妙梵音声　彼于世间四梵道　　禅定五通得如意　何况超出一切世　　禅定解脱不自在　摩醯首罗智自在　　大海龙王降雨时　悉能分别数其渧　　于一念中皆明了　无量亿劫勤修学　　得是无上菩提智　云何当于一念中　　不知一切众生心　众生业报难思议　　因大风轮起世界　巨海诸山天宫殿　　众宝光明万物种　亦能兴云降大雨　　亦能散灭诸云气　亦能成熟一切谷　　亦大饶益群生类　风不能学波罗蜜　　亦不学佛诸功德　犹成不可思议事　　何况具足诸愿者　男子女人诸异类　　海龙雷震大音声　悉能了知皆如响　　逮无障碍无尽辩　为一切众说妙法　　其有闻者悉欢喜　如海奇特未曾有　　印现一切众像类　大身众生妙宝藏　　众流悉入无增损　如是众生平等印　　无尽功德禅解脱　一切智慧诸功德　　增长众善无厌足　龙王示现自在时　　从金刚际至他化　兴云充遍四天下　　其云种种庄严色　第六他化自在天　　于彼云色如黄金　化乐天上云赤色　　兜率陀天白宝色　夜摩天上琉璃色　　三十三天码瑙色　四王天上玻璃色　　于大海上金刚色　紧那罗中妙香色　　诸龙住处莲华色　微密天中白鹅色　　阿修罗中状如山　郁单越中金野马　　阎浮提境云青色　余二天下杂种色　　随众所乐以应之　又复他化自在天　　云中电耀如日光　化乐天上如月光　　兜率天上阎浮金　夜摩天上白宝色　　释处金云如野马　四王天上最妙色　　于大海上赤宝色　紧那罗中青琉璃　　诸龙住处宝藏色　微密天中玻璃色　　阿修罗中玛瑙色　郁单越境火珠色　　阎浮提界青宝色　余二天下杂庄严　　随众所乐以应之　他化雷震如梵音　　化乐天上妙音声　兜率天上妓乐音　　夜摩天上天女音　于彼忉利诸天上　　紧那罗女妙音声　四王天上乾闼声　　紧那罗中箫笛声　于彼一切大海中　　犹如两山相击声　诸龙住处频伽声　　微密天中龙女声　阿修罗中天鼓声　　于人道中海潮声　又复他化自在天　　雨妙香华为庄严　化乐天上薝卜华　　曼陀罗华及泽香　兜率天上摩尼珠　　无上种种庄严宝　明净髻珠如月光　　上妙细衣炼金色　夜摩幢盖幡庄严　　华鬘涂香胜庄严　赤真珠衣金绞络　　种种微妙众妓乐　三十三天如意珠　　坚固殊妙旃檀香　种种郁金诸天华　　雨杂清净华香水　四王天雨上味膳　　众味具足生气力　又雨不可思议宝　　龙王降是种种雨　又复于彼大海中　　一一雨渧如车轴　无量众宝不可尽　　又雨种种庄严宝　紧那雨华青宝衣　　摩利妙华细末香　种种妓乐悉具足　　如是无量妙庄严　诸龙住处赤真珠　　微密天中火珠宝　阿修罗中雨兵仗　　摧伏一切诸怨敌　郁单无价宝璎珞　　弗婆俱耶二天下　婆师波利薝卜华　　清净妙宝解脱华　阎浮提雨清净水　　柔软悦泽常应时　长养众果香华树　　随时成熟益众生　如是无量难思议　　兴云雷震种种雨　自于宫殿身不动　　能现自在不思议　于彼海中为尊主　　示现神变难思议　况入法海尽源底　　云何不能大神变　如我所说诸譬谕　　为深智慧菩萨故　无畏大士无伦匹　　逮得自在诸解脱　微妙无量胜智者　　能说如是解脱门　诸未曾有奇特法　　一切不能报其恩　闻是甚深胜解脱　　信解受持为他说　世间一切诸凡夫　　信是法者甚难得　思惟无量诸善法　　本有因力故能信　一切世界诸群生　　鲜有欲求声闻道　求缘觉者转复少　　求大乘者甚希有　求大乘者犹为易　　能信是法为甚难　况能受持正忆念　　如说修行真实解　若以三千大千界　　顶戴一劫身不动　彼之所作未为难　　信是法者为甚难　大千尘数众生类　　一劫供养诸乐具　彼之功德未为胜　　信是法者为殊胜　若以掌持十佛刹　　于虚空中住一劫　彼之所作未为难　　信是法者为甚难　十佛刹尘众生类　　一劫供养诸乐具　彼之功德未为胜　　信是法者为殊胜　十刹尘数诸如来　　一劫恭敬而供养　若能受持此品者　　功德于彼为最胜　贤首说此品竟时　　十方世界六返动　诸魔宫殿如聚墨　　光照十方恶道灭　一切十方诸如来　　悉皆普现贤首前　各伸右手摩其顶　　贤首菩萨德无量　以其右手摩顶已　　一切如来赞叹言　善哉善哉真佛子　　快说是法我随喜　　　　大方广佛华严经佛升须弥顶品第九　　尔时如来。威神力故。十方一切诸佛世界。诸四天下一一阎浮提。皆有如来坐菩提树下无不显现。彼诸菩萨各承佛神力。说种种法。皆悉自谓在于佛所。尔时世尊威神力故。不起此座。升须弥顶向帝释殿。尔时帝释遥见佛来。即于妙胜殿上。敷置众宝师子之座。以万种杂宝而庄严之。万种宝帐弥覆其上。以万宝网。而绞络之。次上万种众妙宝盖。天缯杂宝以为垂带。万种璎珞而庄严之。万种宝衣以敷座上。一万天子在前立侍。一万梵天而围绕之。一万光明以为照耀　　尔时帝释。为佛庄严师子座已。合掌恭敬白佛言。善来世尊。唯愿哀处我此宫殿。尔时世尊。即受其请升妙胜殿。一切十方亦复如是。尔时帝释无量乐音。佛神力故寂然无声。即自忆念于过去佛所种诸善根。以偈颂曰　迦叶如来具大慈　　诸吉祥中最无上　彼佛曾来入此处　　是故此地最吉祥　拘那牟尼慧无碍　　诸吉祥中最无上　彼佛曾来入此处　　是故此地最吉祥　拘楼佛身如金山　　诸吉祥中最无上　彼佛曾来入此处　　是故此地最吉祥　随叶如来离三垢　　诸吉祥中最无上　彼佛曾来入此处　　是故此地最吉祥　尸弃如来常寂然　　诸吉祥中最无上　彼佛曾来入此处　　是故此地最吉祥　毗婆尸佛如满月　　诸吉祥中最无上　彼佛曾来入此处　　是故此地最吉祥　弗沙明达第一义　　诸吉祥中最无上　彼佛曾来入此处　　是故此地最吉祥　提舍如来辩无碍　　诸吉祥中最无上　彼佛曾来入此处　　是故此地最吉祥　波头摩佛净无垢　　诸吉祥中最无上　彼佛曾来入此处　　是故此地最吉祥　锭光如来明普照　　诸吉祥中最无上　彼佛曾来入此处　　是故此地最吉祥　　如此间帝释佛神力故。以偈赞叹十佛功德。如是十方帝释。各自忆念过去佛所所种善根。以偈赞叹亦复如是。尔时世尊。升师子座结跏趺坐。坐已宫殿忽然广博。如忉利天处。一切十方亦复如是　　　　大方广佛华严经菩萨云集妙胜殿上说偈品第十　　尔时十方各过百佛世界微尘数刹。一一方各十世界。其世界名因陀罗。次名莲华。次名众宝。次名优钵罗。次名妙行。次名善行。次名欢喜。次名星宿。次名无厌慈。次名虚空。其佛号不变月。次号无尽月。次号不动月。次号香风月。次号自在天月。次号清净月。次号无上月。次号星宿月。次号不衰变月。次号无量自在月。其菩萨名法慧。次名一切慧。次名胜慧。次名功德慧。次名精进慧。次名善慧。次名智慧。次名真实慧。次名无上慧。次名坚固慧。此诸菩萨。各于其国佛所。净修梵行。尔时佛神力故。彼一一菩萨。各将一佛世界微尘数菩萨眷属俱。来诣佛所恭敬礼拜。又佛神力故。化作宝藏师子之座。结跏趺坐充满十方。如此世界须弥山顶菩萨云集。十方世界亦复如是　　尔时世尊。从两足指放百千亿妙色光明。普照十方一切世界。诸四天下菩提树下。须弥山顶妙胜殿上。如来大众皆悉显现。尔时法慧菩萨。承佛神力普观十方。以偈颂曰　天人师悉现　　一切严净刹　须弥山王顶　　帝释妙胜殿　哀受天王请　　故处其宫殿　一一各以十　　吉祥偈赞佛　诸佛大眷属　　清净菩萨众　斯从十方来　　跏趺正安坐　各同其名字　　如我菩萨众　舍离于本刹　　往诣诸佛所　本国诸世尊　　名号皆悉同　各于其佛所　　净修菩萨行　诸佛子当知　　如来威神力　一切世界中　　各谓佛在前　今我等见佛　　坐释妙胜殿　十方亦如是　　如来自在力　一切世界中　　发心求佛者　先立清净愿　　修习菩萨行　菩萨净修行　　无量无数劫　于法界无碍　　无能测量者　悉普照十方　　灭除愚痴闇　一切无与等　　是故莫能知　　尔时一切慧菩萨。承佛神力普观十方。以偈颂曰　无量无数劫　　虽常见如来　于此正法中　　犹未睹真实　妄想取诸法　　增长痴惑网　轮回生死中　　盲冥不见佛　虽复观诸法　　犹未见实相　一切法生灭　　但著假名字　一切法无生　　一切法无灭　若能如是解　　诸佛常现前　无取亦无见　　空寂无真实　诸佛本来空　　不可得思量　若解一切法　　不可思量者　彼于诸烦恼　　其心无所染　虚妄取法相　　是则为痴冥　是故不见佛　　亦不得真实　牟尼离三世　　相好悉具足　于住无所住　　法界悉清净　因缘故法生　　因缘故法灭　如是观如来　　究竟离痴惑　法慧先已说　　清净微妙法　我从彼胜闻　　菩提难思议　　尔时胜慧菩萨。承佛神力普观十方。以偈颂曰　如来智甚深　　一切莫能测　不知真实法　　世间悉迷惑　童蒙思惟是　　虚妄取诸法　是故不见佛　　具足清净相　愚痴心迷惑　　妄取五阴相　不了真实性　　是故不见佛　分别一切法　　皆悉无真实　如是解诸法　　则见卢舍那　因前五阴故　　后阴相续生　次第解五阴　　见佛难思议　如宝在闇处　　无明故不见　真谛无说者　　虽慧莫能睹　如目不明净　　不见微妙色　如是不净心　　不见诸佛法　犹如明净日　　无目者不见　若人心谄曲　　终不睹诸佛　故当净慧眼　　观察诸法相　见法相明了　　犹如镜中像　一切慧先说　　清净微妙法　我从彼胜闻　　见佛卢舍那　　尔时功德慧菩萨。承佛神力普观十方。以偈颂曰　诸法虚无实　　妄取坚固相　是故童蒙者　　常转生死轮　不善非胜法　　妄作胜法相　是故生障碍　　愚痴常轮转　不知八正道　　云何知自心　彼因颠倒想　　增长一切恶　不见诸法空　　常受无量苦　彼人不成就　　清净法眼故　欲知一切心　　先当求法眼　如我所说者　　能见真实佛　若有见佛者　　其心无所著　彼则见真实　　如佛所说法　若见大智慧　　如来妙法身　能见如来故　　彼有清净眼　无见乃能见　　一切真实法　于法有所见　　彼则无所见　妙哉真实法　　佛以导众生　一切诸有中　　无生亦无死　胜慧先已说　　清净微妙法　我从彼胜闻　　深解诸佛道　　尔时精进慧菩萨。承佛神力普观十方。以偈颂曰　以诸妄想行　　慧眼不清净　愚痴邪见增　　常不见诸佛　若能见邪伪　　及以真实法　谛了实不实　　则见清净佛　见者则是垢　　彼则无所见　诸佛离所见　　是故见清净　世间语言法　　虚妄无真实　知世从缘起　　能离生死患　世间非世间　　观察悉平等　二俱知真实　　是名真见者　若能如是观　　漏尽得自在　非有亦非无　　是名不二见　虚妄非虚妄　　非是诸佛法　真实无二相　　法性清净故　法性自清净　　无相如虚空　一切无能说　　智者如是观　乐观一切法　　寂灭无所有　亦知不可修　　能见牟尼尊　如是见佛者　　功德不可量　一切所有行　　寂静空无相　　　　大方广佛华严经卷第七　　　　大方广佛华严经卷第八　　　　东晋天竺三藏佛驮跋陀罗译　　　　菩萨云集妙胜殿上说偈品第十之二　　尔时善慧菩萨。承佛神力普观十方。以偈颂曰　妙哉佛世尊　　无量诸如来　离害心解脱　　自度能度彼　正见世间灯　　如实不颠倒　无量无数劫　　积德故见佛　诸行空无实　　凡夫谓真谛　一切无自性　　皆悉等虚空　无尽智所说　　说者无所说　了知有悉无　　故得难思议　无尽说无尽　　众生空寂故　知彼真实性　　则见大名称　无见说是见　　无我说众生　说见及众生　　是二悉非有　见者无所见　　是见不坏相　是名真实法　　一切佛所说　能知真实佛　　及佛之所说　普见一切世　　如佛卢舍那　如来等正觉　　善说明净道　精进慧菩萨　　演说无量法　有无诸法相　　一相平等修　如是能见佛　　安住真实际　　尔时智慧菩萨。承佛神力普观十方。以偈颂曰　我闻最胜教　　即生净慧光　普照十方世　　悉见一切佛　若计有众生　　是为最难处　法本无真主　　但有假言说　愚惑莫能知　　自身真实性　如来非取相　　是故不见佛　尘垢障慧眼　　不见等正觉　无量无数劫　　流转生死海　流转则生死　　非转是涅槃　生死及涅槃　　二皆不可得　虚诳妄说者　　生死涅槃异　迷惑贤圣法　　不识无上道　如是取相者　　言有佛等觉　颠倒无正念　　是故不见佛　能知此实法　　寂灭真如相　则见最正觉　　超出语言道　虚妄说诸法　　法实无所有　一切诸世尊　　谛求不可得　明了过去世　　未来及现在　究竟永寂灭　　故说为如来　　尔时真慧菩萨。承佛神力普观十方。以偈颂曰　宁受无量苦　　得闻佛音声　不受一切乐　　而不闻佛名　所以无量劫　　受此众苦恼　流转生死中　　不闻佛名故　实以无实法　　正觉等真伪　以无和合相　　是名为菩提　现佛非缘合　　去来亦复然　一切法无相　　是则佛真性　若能如是观　　诸法甚深义　则见无量佛　　法身真实相　于实知真实　　非实知非实　善解真实际　　故号为正觉　觉者无所觉　　是佛真妙法　诸佛如是修　　非一亦非二　知一法为众　　知众法为一　法无所依处　　云何而缘合　作者及所作　　二俱无所有　若能如是解　　求之不可得　是处不可得　　诸佛所依止　法无有所依　　觉者无所著　　尔时无上慧菩萨。承佛神力普观十方。以偈颂曰　无上摩诃萨　　远离众生相　上相无所有　　故号为无上　微妙无所有　　粗者亦复无　诸佛之所得　　非望亦非作　是法不可数　　诸佛之境界　亦离于无数　　是名佛真法　慧日照十方　　灭除众闇冥　亦非有所照　　亦复非无照　常乐寂静法　　永离有所依　解脱无依处　　不染一切法　善见大智者　　真实所依住　若无有二法　　当知一亦无　无一亦无二　　一切皆寂灭　三种世间空　　是则诸佛见　诸佛教众生　　安住正法中　解达无所住　　当见真实身　非身即是身　　不转不可见　无转亦无见　　是名无上身　真慧所演说　　无量诸佛法　若闻此法者　　常得清净眼　　尔时坚固慧菩萨。承佛神力普观十方。以偈颂曰　众生不知恩　　如来发慈慧　出现于世间　　普照除众冥　起大慈悲心　　普观诸群生　具受无量苦　　永缚在三有　唯除等正觉　　最胜尊导师　一切天人中　　无可归依者　世界若无佛　　及众贤圣人　彼诸群生类　　无有一切乐　如来众贤圣　　出现于世间　为开净慧眼　　令得永安乐　若见如来者　　为得最大利　闻佛名欢喜　　则是世间塔　我等获善利　　现前觐如来　闻斯微妙法　　悉当成佛道　三世明解脱　　甚深诸境界　一切众菩萨　　清净开慧眼　我等重欢喜　　见佛卢舍那　无量无边智　　演说不可尽　无上慧坚固　　及诸佛子等　无数亿劫中　　说佛德无尽　　　　大方广佛华严经菩萨十住品第十一　　尔时法慧菩萨承佛神力。入菩萨无量方便三昧正受。入三昧已。十方千佛世界尘数佛土之外。各见千佛世界尘数诸佛。是诸如来悉号法慧。时彼诸佛。告法慧菩萨言。善哉善哉。善男子。乃能入是菩萨无量方便三昧正受。善男子。十方各千佛刹。尘数诸佛。加汝神力故。能入是三昧正受。又卢舍那佛本愿力故。威神力故。及汝善根力故。又欲令汝广说法故。长养佛慧故。开解法界故。分别众生界故。除灭障故。入无碍境界故。无等等方便入一切智陀罗尼故。觉一切法故。善知诸根故。说法持故。所谓菩萨十住。善男子。当承佛神力说微妙法。尔时一切如来。即与法慧菩萨。无碍智。无住智。无断智。无痴智。无坏智。无恶智。无量智。无胜智。无懈怠智。无退智。何以故。彼三昧力法如是故。尔时诸佛。各伸右手。摩法慧菩萨顶。摩其顶已。即从定起。告众菩萨言。诸佛子。菩萨种性甚深广大。与法界虚空等。一切菩萨。从三世诸佛种性中生。诸佛子。菩萨摩诃萨十住行。去来现在诸佛所说。何等为十。一名初发心。二名治地。三名修行。四名生贵。五名方便具足。六名正心。七名不退。八名童真。九名法王子。十名灌顶。诸佛子。是名菩萨十住。去来现在诸佛所说。诸佛子。何等是菩萨摩诃萨初发心住。此菩萨。见佛三十二相八十种好妙色具足尊重难遇。或睹神变。或闻说法。或听教诫。或见众生受无量苦。或闻如来广说佛法。发菩提心。求一切智一向不回。此菩萨。因初发心得十力分。何等为十。所谓是处非处智。业报垢净智。诸根智。欲乐智。性智。一切至处道智。一切禅定解脱三昧正受垢净起智。宿命无碍智。天眼无碍智。三世漏尽智。是为十。诸佛子。彼菩萨应学十法。何等为十。所谓学恭敬供养诸佛。赞叹诸菩萨。护众生心。亲近贤明。赞不退法。修佛功德称扬叹美生诸佛前。方便修习寂静三昧。赞叹远离生死轮回。为苦众生作归依处。何以故。欲令菩提心转胜坚固成无上道。有所闻法即自开解不由他悟　　诸佛子。何等是菩萨摩诃萨治地住。此菩萨。于一切众生发十种心。何等为十。所谓大慈心。大悲心。乐心。安住心。欢喜心。度众生心。守护众生心。我所心。师心。如来心。是为十。诸佛子。彼菩萨应学十法。何等为十。所谓先当勤学专求多闻修离欲定。近善知识。不违其教。善知时语。学无所畏。明解深义。了达正法。知坚法行。舍离痴冥。安住不动何以故。欲于一切众生增长大慈悲故。有所闻法即自开解不由他悟　　诸佛子。何等是菩萨摩诃萨修行住。此菩萨。十种观一切法。何等为十。所谓观一切法无常苦空无我不自在。一切法不可乐。一切法无集散。一切法无坚固。一切法虚妄。一切法无精勤和合坚固。是为十。诸佛子。彼菩萨应学十法。何等为十。所谓学分别知一切众生界。分别知一切法界。分别知一切世界。分别知地水火风界。分别知欲色无色界。何以故。欲于一切法增长明净智慧故。有所闻法即自开解不由他悟　　诸佛子。何等是菩萨摩诃萨生贵住。此菩萨。从一切圣法正教中生。修十种法。何等为十。所谓信佛不坏。究竟于法。寂然定意。分别众生。分别佛刹。分别世界。分别诸业。分别果报。分别生死。分别涅槃。是为十。诸佛子。彼菩萨应学十法。何等为十。所谓学分别去来今佛法。修行去来今佛法。具足去来今佛法。平等观察一切诸佛。何以故。欲使明达二世等观。有所闻法即自开解不由他悟　　诸佛子。何等是菩萨摩诃萨具足方便住。此菩萨。闻十种法应当修行。何等为十。所行善根悉为救护一切众生。饶益一切众生。安乐一切众生。哀愍一切众生。成就一切众生。令一切众生舍离诸难。拔出一切众生生死苦恼。令一切众生欢喜快乐。令一切众生调伏。令一切众生悉得涅槃。是为具足方便住。诸佛子。彼菩萨应学十法。何等为十。所谓学知众生无有边。知众生不可数。知众生不思议。知众生种种色。知众生不可量。知众生空。知众生不自在。知众生非真实。知众生无所有。何以故。欲令其心无所染著。有所闻法即自开解不由他悟　　诸佛子。何等是菩萨摩诃萨正心住。此菩萨。闻十种法得决定心。何等为十。所谓闻赞佛毁佛。于佛法中心定不动。闻赞法毁法。于佛法中心定不动。闻赞毁菩萨。于佛法中心定不动。闻赞毁菩萨所行法。于佛法中心定不动。闻众生有量无量。于佛法中心定不动。闻众生有垢无垢。于佛法中心定不动。闻众生易度难度。于佛法中心定不动。闻法界有量无量。于佛法中心定不动。闻法界若成若坏。于佛法中心定不动。闻法界若有若无。于佛法中心定不动。是为十。诸佛子。彼菩萨应学十法。何等为十。所谓学一切法无相。一切法无性。一切法不可修。一切法无所有。一切法无真实。一切法如虚空。一切法无自性。一切法如幻。一切法如梦。一切法如响。何以故。欲令得不退转无生法忍故。有所闻法即自开解不由他悟　　诸佛子。何等是菩萨摩诃萨不退转住。此菩萨。闻十种法其心坚固而不动转。何等为十。所谓闻有佛无佛。于佛法中不退转。有法无法。于佛法中不退转。有菩萨无菩萨。于佛法中不退转。有菩萨行无菩萨行。于佛法中不退转。菩萨行出生死不出生死。于佛法中不退转。有过去佛无过去佛。于佛法中不退转。有未来佛无未来佛。于佛法中不退转。有现在佛无现在佛。于佛法中不退转。佛智有尽无尽。于佛法中不退转。三世法一相非一相。于佛法中不退转。是为十。诸佛子。彼菩萨应学十法。何等为十。所谓知一即是多。多即是一。随味知义。随义知味。知非有是有。知有是非有。知非相是相。知相是非相。知非性是性。知性是非性。何以故。欲于一切法方便具足故。有所闻法即自开解不由他悟　　诸佛子。何等是菩萨摩诃萨童真住。此菩萨。于十种法心得安立。何等为十。所谓身行清净。口行清净。意行清净。随意受生。知众生心。知众生种种欲乐。知众生种种性。知众生种种业。知世界成坏。神通自在无有障碍。是为十。诸佛子。彼菩萨应学十法。何等为十。所谓学知一切佛刹。震动一切佛刹。持一切佛刹。观一切佛刹。诣一切佛刹。遍至一切世界。善问难无量妙法。神通变化无量身。善解无量诸音声。于一念中恭敬供养无量诸佛。何以故。欲于一切法中出巧方便具足成就。有所闻法即自开解不由他悟　　诸佛子。何等是菩萨摩诃萨法王子住。此菩萨善解十种法。何等为十。所谓善解众生趣。善解诸烦恼。善解诸习气。善解方便智。善解分别无量法。善解诸威仪。善解分别诸世界。善解去来今。善解说世谛。善解说第一义谛。是为十。诸佛子。彼菩萨应学十法。何等为十。所谓学善知法王所住处。善知法王所行威仪。善知安立法王处。善知巧入法王处。善知分别法王处。善知法王甘露灌顶。善知受持法王法。善知法王无畏法。善知法王无著法。善知赞叹法王法。何以故。欲于一切法得无障碍智。有所闻法即自开解不由他悟　　诸佛子。何等是菩萨摩诃萨灌顶住。此菩萨。成就十种智住。何等为十。所谓悉能震动无量世界。悉能照明无量世界。悉能住持无量世界。悉能遍游无量世界。悉能严净无量世界。悉知无量众生心行。悉知众生随心所行。悉知无量众生诸根。悉能方便度无量众生。悉能调伏无量众生。是为十。诸佛子。彼菩萨身不可知。身业神足。神足自在。过去智。未来智。现在智。净诸佛刹智。心境界智境界。不可知。一切众生。乃至法王子菩萨。悉不能知。诸佛子。彼菩萨应学十种智。何等为十。所谓学三世智。一切佛法智。法界无障碍智。法界无量无边智。充满一切世界智。普照一切世界智。能持一切世界智。分别一切众生智。一切种智。智佛无量无边智。何以故。欲令具足一切种智。有所闻法即自开解不由他悟　　尔时佛神力故。十方各万佛世界尘数佛国。六种十八相震动。雨天宝华天末香天宝鬘天杂香天宝衣天宝云天庄严具。天妙音乐不鼓自鸣。又自演出无畏之音。如此四天下须弥山顶妙胜殿上威神变化说十住法。一切十方世界亦复如是。尔时佛神力故。十方各过万佛世界尘数刹外。有十佛刹微尘数等诸大菩萨。充满十方。来诣此土。说如是言。善哉善哉。佛子。善说是法。我等诸人同名法慧。所从来国同名法云。彼诸如来同号妙法。我等佛所亦说十住。大众眷属名味句身等无有异。是故佛子。我等承佛神力。来诣此土。为汝作证。如此四天下须弥山顶妙胜殿上说十住法。十佛世界微尘数等诸大菩萨来此作证。一切十方亦复如是。尔时法慧菩萨。承佛神力。普观十方及诸法界。以偈颂曰　见大智尊微妙身　　相好端严悉具足　最胜尊重甚难遇　　勇猛大士初发心　见无等等大神变　　闻说妙法及教诫　观察五道无量苦　　无畏大士初发心　闻诸如来普智尊　　无量功德悉具足　解佛心相如虚空　　菩萨因此初发心　能知是处及非处　　若我非我如是等　欲解平等真实义　　菩萨因此初发心　过去未来现在世　　一切善恶诸业报　欲善观察悉平等　　菩萨因此初发心　诸禅三昧及解脱　　随顺正受无所著　欲善分别垢净起　　菩萨因此初发心　随诸众生根利钝　　种种勤修精进力　悉欲了达分别知　　菩萨因此初发心　一切众生种种欲　　心好乐著诸希望　悉欲了达分别知　　菩萨因此初发心　一切众生种种性　　无量无边不可数　悉欲了达分别知　　菩萨因此初发心　一切诸道所至处　　八正圣路向无为　悉欲了达知其实　　菩萨因此初发心　一切世界众生类　　流转五道生死海　欲得天眼悉明达　　菩萨因此初发心　于过去世一切事　　如其体性所有相　悉欲随顺达宿命　　菩萨因此初发心　世间一切诸烦恼　　所有结缚余习气　悉欲觉知究竟尽　　菩萨因此初发心　世间所有世谛法　　名字谈论语言道　悉欲明达世谛义　　菩萨因此初发心　一切诸法语言断　　无有自性如虚空　悉欲明达真谛义　　菩萨因此初发心　震动一切佛世界　　倾覆鼓荡诸大海　悉欲明达佛神力　　菩萨因此初发心　一毛放演无量光　　普照十方一切刹　欲于一光一切觉　　菩萨因此初发心　无量佛刹难思议　　皆悉能置一掌中　欲解一切如幻化　　菩萨因此初发心　无量佛刹诸众生　　皆悉安置一毛端　悉欲了达皆寂灭　　菩萨因此初发心　一切十方大海水　　渧以一毛尽无余　悉欲分别知渧数　　菩萨因此初发心　不可思议诸佛刹　　皆碎为末如微尘　悉欲分别知其数　　菩萨因此初发心　过去未来无量劫　　一切世界成败相　悉欲究竟达其际　　菩萨因此初发心　三世一切等正觉　　诸辟支佛及声闻　悉欲分别三乘道　　菩萨因此初发心　无量无边诸世界　　能以一毛悉称举　欲知有无真实相　　菩萨因此初发心　金刚围山数无量　　尽能安置一毛端　欲知至大有小相　　菩萨因此初发心　十方一切诸世界　　能以一音遍充满　悉欲解了净妙声　　菩萨因此初发心　一切众生语言法　　一言演说尽无余　悉欲解了净密音　　菩萨因此初发心　如来清净微妙音　　充满十方诸世界　欲得具足舌根相　　菩萨因此初发心　一切十方诸世界　　有成坏者皆悉见　欲得解了悉虚妄　　菩萨因此初发心　一切十方诸佛刹　　其中无量诸如来　悉欲了达佛正法　　菩萨因此初发心　普能应现无量身　　一切世界微尘等　悉欲了达如幻化　　菩萨因此初发心　过去未来现在世　　无量无边诸如来　欲于一念悉了知　　菩萨因此初发心　欲具演说一句法　　阿僧祇劫无穷尽　欲使辩才不断绝　　菩萨因此初发心　十方一切诸群生　　随其迁变生灭相　欲于一念悉了达　　菩萨因此初发心　净妙身口及意行　　游步十方无障碍　欲了三世悉空寂　　菩萨因此初发心　菩萨如是发心已　　于十方界诸佛所　应学尽敬供养佛　　如是说者不退教　菩萨舍离种种乐　　不厌生死求菩提　以此劝进欢喜叹　　如是说者不退教　十方一切诸世界　　其中所有众贤圣　菩萨常应赞叹彼　　如是说者不退教　最胜最上无有比　　甚深微妙清净法　菩萨以此化众生　　如是说者不退教　无上清净妙善法　　一切众魔不能坏　菩萨尊重常称叹　　如是说者不退教　一切所有妙功德　　天人之尊悉成就　以此安立诸菩萨　　如是说者人中王　方便教化见诸佛　　无量无数难思议　若能以此方便化　　如是说者不退教　一切甚深诸三昧　　悉教众生无有余　菩萨分别具开导　　如是说者不退教　悉能摧灭生死轮　　具转圣道妙法轮　一切世间无所著　　诸佛所记是菩萨　菩萨若见无量众　　轮转生死受诸苦　为作救护归依者　　诸佛所记是菩萨　是说菩萨发心住　　一向志求无上道　如我所说微妙法　　一切诸佛亦如是　第二治地真佛子　　先应发心作是念　愿令一切群生类　　随顺修行诸佛教　饶益安乐众生心　　欢喜不舍众生心　大悲救护我所心　　起大师心如来心　发如是等胜妙心　　精勤学问求多闻　寂然定意正思惟　　心常亲近善知识　随顺奉行修其教　　柔软善语不放逸　善能了知一切时　　达深法义无所畏　明解深义了正法　　则离一切诸痴冥　已离愚痴心安住　　是则名为真佛子　亦名治地摩诃萨　　一向坚固求菩提　如是善学诸佛教　　是则名为真佛子　第三修行真佛子　　应当如是观诸法　无常苦空无坚固　　无我无主不自在　一切诸法不可乐　　无作虚诳不真实　无有积集亦无散　　如是观者是菩萨　分别观察众生界　　亦当解了诸法界　善能分别方便观　　无量无边诸世界　一切十方国土中　　地水火风四大界　欲界色界无色界　　悉能观察分别知　善能明达一切界　　真实究竟无有余　如是真谛正法教　　随顺学者是菩萨　第四生贵真佛子　　从诸贤圣正法生　有无诸法无所著　　舍离生死出三界　信佛坚固不可坏　　究竟净心不退转　明了观察甚深法　　一切众生无真实　行业世界诸佛刹　　生死果报及涅槃　佛子若能如是观　　是名如来法化生　过去未来现在世　　诸佛如来及正法　无量方便求究竟　　成就一切大圣法　一切三世诸如来　　平等观察无异相　分别差别不可得　　如是观者达三世　如我所说赞叹者　　是名四住摩诃萨　若能如是修学者　　速成无上佛菩提　第五菩萨真佛子　　微妙具足方便住　深入清净巧方便　　究竟一切功德业　所修无量诸功德　　悉为一切作归依　饶益安乐大慈悲　　哀愍度脱诸群生　为一切世除众难　　永拔生死令欢喜　调伏一切诸群生　　具足功德趣涅槃　普为一切诸群生　　分别演说清净法　是名第五摩诃萨　　成就方便度众生　具足一切功德者　　演说五住净妙法　第六正心真佛子　　解真实法离愚痴　于一切世天人中　　正念思惟灭虚妄　闻赞毁佛及佛法　　一切菩萨所行道　众生有量若无量　　于佛法中心不动　众生有垢若无垢　　或有易度或难度　法界有量若无量　　世界有成或有败　或闻法界若有无　　过去未来今现在　菩萨于此一切法　　寂然观察心不动　观一切法无性相　　其义真实如虚空　犹若幻化梦所见　　是人于法为真解　第七不退真佛子　　闻有诸佛菩萨法　闻无诸佛菩萨法　　若出非出不退转　过去未来及现在　　一切诸佛有以无　若法起灭不起灭　　若有一相若异相　若一即多多即一　　义味寂灭悉平等　远离一异颠倒相　　是名菩萨不退住　若有法相及无相　　若有法性及无性　二俱无实等虚空　　如是知者必究竟　第八童真真佛子　　身口意行悉具足　微妙清净无染污　　随意所欲自在生　悉知一切众生心　　善能观察诸欲性　了众生法无差别　　十方世界成败相　速逮一切妙神通　　往诣十方诸佛刹　随意自在无障碍　　闻说妙法悉受持　六种震动一切国　　皆悉能持诸世界　梵音遍满十方刹　　度脱无量群生类　咨问佛义不可数　　变化其身无有量　随受化者演法言　　如佛所说无有异　第九王子摩诃萨　　悉能分别诸群生　善知轻重烦恼行　　随其所应方便度　善分别知诸法相　　明达世界先后际　善解俗谛第一义　　具足方便无有余　善能了达法王处　　随顺法王威仪法　善知安入法王位　　善知分别法王界　第十灌顶真佛子　　方便善持一切法　如法随顺入深义　　悉能究竟分别说　悉度众生无有余　　而于众生不取相　寂然不动学正念　　悉在十方诸佛前　灌顶菩萨真佛子　　悉能究竟诸胜法　十方无量诸世界　　悉能震动光普照　能持十方诸世界　　严净一切众生心　悉知一切众生根　　演梵音声满十方　调伏化度诸群生　　悉令修习菩提心　普入十方诸佛国　　观察法界无有余　灌顶色身及身业　　神足自在不思议　观察三世佛国智　　乃至王子所不测　三世诸佛及佛法　　分别了知无障碍　法界无量无有边　　诸佛声闻悉充满　尽于一切诸世界　　皆悉能持光普照　尽于一切群生类　　为说究竟正觉智　如是十住诸菩萨　　悉从如来法化生　随其方便及境界　　一切天人莫能知　初发无上菩提心　　充满十方悉无余　了达三世诸法相　　具足成就一切智　无边佛刹及世间　　无量无数众生类　烦恼业报菩提心　　如是一切无所著　初求佛道发一念　　世间众生及二乘　斯等一切莫能知　　何况菩萨余功德　十方一切诸世界　　能以一毛悉称举　彼知菩萨具足行　　疾得如来一切智　十方一切大海水　　能以一毛渧令尽　于一念中悉知数　　如是行者真佛子　一切世界末为尘　　悉能分别知其数　菩萨所行等微尘　　是则名为真佛子　过去未来现在佛　　一切缘觉及声闻　分别解说不能尽　　发心菩萨诸功德　菩萨初发菩提心　　广大无量无有边　大慈大悲覆一切　　何况菩萨余功德　　　　大方广佛华严经梵行品第十二　　尔时正念天子。白法慧菩萨言。佛子。一切世界中。诸菩萨摩诃萨。信家非家出家学道。舍离俗饰被服法衣。彼诸菩萨。云何方便修习梵行。具足菩萨十住道地。速成无上平等菩提。尔时法慧菩萨。答正念天子言。正士。此菩萨摩诃萨。一向专求无上菩提。先当分别十种之法。何等为十。所谓身身业。口口业。意意业。佛法僧戒。应如是观。为身是梵行耶。乃至戒是梵行耶。若身是梵行者。当知梵行则不清净。当知梵行则为非法。当知梵行则为浑浊。当知梵行则为臭恶。当知梵行则为秽污。当知梵行则为尘垢。当知梵行则为谄曲。当知梵行则为八万户虫。若身业是梵行者。当知身四威仪则为梵行。左右顾眄举足下足。则为梵行。若口是梵行者。当知音声则为梵行。当知语言则为梵行。当知心触则为梵行。当知舌动则为梵行。当知唇齿和合则为梵行。若口业是梵行者。当知语言则为梵行。当知所说作无作称讥毁誉。则为梵行。若意是梵行者。当知觉观忆念不忘思惟幻梦等。悉为梵行。若意业是梵行者。当知想是梵行。施设是梵行。寒热饥渴苦乐忧喜等。悉是梵行。若佛是梵行者。为色是佛耶。为受想行识是佛耶。为三十二相八十种好是佛耶。为一切神通业报是佛耶。若法是梵行者。为正教是法耶。为寂灭离涅槃是法耶。为生非生是法耶。为实非实是法耶。为虚妄是法耶。为合散是法耶。若僧是梵行者。为向须陀洹果是僧耶。为得须陀洹果是僧耶。为向斯陀含阿那含阿罗汉果是僧耶。为得斯陀含阿那含阿罗汉果是僧耶。为三明六通是僧耶。为时解脱是僧耶。为非时解脱是僧耶。若戒是梵行者。为戒场是戒耶。为十众是戒耶。为问清净不清净是戒耶。为戒师是戒耶。为三羯磨和尚是戒耶。为剃发法服乞食是戒耶。菩萨摩诃萨。当如是观察十种法。又知过去无所至。未来无所有。现在无作者。无知者无受报者。此世不至彼世。彼世不至此世。为何等法是梵行。梵行法为在何处。谁有是梵行法。此梵行法为是有耶。为是无耶。为是色法耶。为非色法耶。为是受想行识法耶。为非受想行识法耶。菩萨摩诃萨。正念无障碍。观察分别三世诸法平等。犹如虚空无有二相。如是观者智慧方便无所挂碍。于一切法而不取相。一切诸法无自性故。于一切佛及诸佛法。平等观察犹如虚空。是名菩萨摩诃萨方便修习清净梵行。又复修习增上十法。何等为十。所谓是处非处智。去来现在诸业报智。一切诸禅三昧正受解脱垢净起智。众生诸根智。随诸欲乐智。种种性智。至一切处道智。无障碍宿命智。无障碍天眼智。断习气智。是为十。如是观察如来十力甚深无量。具足长养大慈悲心。悉分别众生而不舍众生。亦不舍寂灭。行无上业不求果报。观一切法。如幻如梦如电如响如化。菩萨摩诃萨。如是观者。以少方便。疾得一切诸佛功德。常乐观察无二法相。斯有是处。初发心时便成正觉。知一切法真实之性。具足慧身不由他悟　　　　大方广佛华严经卷第八　　　　大方广佛华严经卷第九　　　　东晋天竺三藏佛驮跋陀罗译　　　　初发心菩萨功德品第十三　　尔时天帝释。白法慧菩萨言。佛子。初发心菩萨。为成就几功德藏。法慧答言。佛子。是处甚深难知难信难解难说难通难分别。虽然我当承佛神力具足演说。佛子。假使有人。供养东方阿僧祇世界众生一切乐具。乃至一劫。然后教令净修五戒。南西北方四维上下亦复如是。佛子。于意云何。彼人功德宁为多不。帝释言。佛子。除诸如来。其余一切。不能称量彼人功德。法慧菩萨语帝释言。佛子。初发心菩萨。功德之藏百分。彼人功德不及其一。千分百千分。亿分百亿分。千亿分百千亿分。百那由他分。千那由他分。百千那由他分。亿那由他分。百亿那由他分。千亿那由他分。百千亿那由他分。乃至不可数不可譬谕不可说分。彼人功德不及其一。佛子。复置此谕。假使有人。供养十方各十阿僧祇世界众生一切乐具。乃至百劫。然后教令净修十善。教十善已。又复供养一切乐具。乃至千劫。然后教令净修四禅。教四禅已。又复供养一切乐具至百千劫。然后教行四无量心。又复供养一切乐具。乃至亿劫。然后教行四无色定。又复供养一切乐具。至百亿劫。然后教令得须陀洹果。又复供养一切乐具。至千亿劫。然后教令得斯陀含果。又复供养一切乐具。至百千亿劫。然后教令得阿那含果。又复供养一切乐具。至亿那由他劫。然后教令得阿罗汉果。又复供养一切乐具。至千亿那由他劫。然后教令尽成缘觉。佛子。于意云何。彼人功德宁为多不。帝释白言。佛子。彼人功德唯除诸佛。其余一切悉不能知。法慧言。佛子。初发心菩萨。功德之藏。百分千分。乃至不可数不可譬谕不可说分。彼人功德不及其一。何以故。佛子。一切诸佛初发心时。不为供养十方各十阿僧祇世界众生一切乐具。百劫乃至千亿那由他劫。故出兴于世。亦不为教尔所众生净修五戒十善。四禅四无量心四无色定。须陀洹果斯陀含果。阿那含果阿罗汉果。辟支佛道。故出兴于世。欲不断佛种故。发菩提心。欲充满十方一切世界故。发菩提心。欲悉度脱一切众生故。发菩提心。欲悉知一切世界成坏故。发菩提心。欲悉知一切世界中众生垢净起故。发菩提心。欲悉知一切世界自性清净故。发菩提心。欲悉知一切群生虚妄烦恼习气故。发菩提心。欲悉知一切众生死此生彼故。发菩提心。欲悉知一切众生诸根方便故。发菩提心。欲悉知一切众生心心所念故。发菩提心。欲悉分别三世一切众生故。发菩提心。欲悉知一切诸佛平等境界故。发菩提心。佛子。复置此谕。假使有人。于一念顷。能过东方无量世界。彼人以此自在神力。从此东行。尽无量无数阿僧祇劫。犹不能得世界边际。又第二人神力自在。于一念顷。能过前人无量无数阿僧祇劫所行世界。此第二人从此东行。尽无量无边阿僧祇劫。犹不能得世界边际。又第三人神力自在。于一念顷。能过前人无量无数阿僧祇劫所行世界。又第四人神力自在。于一念顷。能过前人无量无数阿僧祇劫所行世界。又第五人神力自在。于一念顷。能过前人无量无数阿僧祇劫所行世界。又第六人神力自在。于一念顷。能过前人无量无数阿僧祇劫所行世界。又第七人神力自在。于一念顷。能过前人无量无数阿僧祇劫所行世界。又第八人神力自在。于一念顷。能过前人无量无数阿僧祇劫所行世界。又第九人神力自在。于一念顷。能过前人无量无数阿僧祇劫所行世界。又第十人神力自在。于一念顷。能过前人无量无数阿僧祇劫所行世界。彼第十人。以此最胜自在神力。从此东行。尽无量无数阿僧祇劫。犹故不得世界边际。十方世界亦复如是。如是展转乃至百人。其人以此最胜自在神力。于无量无数阿僧祇劫所至十方。尚可了知得其边际。初发心菩萨功德之藏不可得知。何以故。初发心菩萨不齐限。为尔所世界众生故发菩提心。悉为十方一切世界众生故。欲度一切众生故。欲分别知一切世界故。发菩提心。欲知微细世界即是大世界。知大世界即是微细世界。知少世界即是多世界。知多世界即是少世界。知广世界即是狭世界。知狭世界即是广世界。知一世界即是无量无边世界。知无量无边世界即是一世界。知无量无边世界入一世界。知一世界入无量无边世界。知秽世界即是净世界。知净世界即是秽世界。于一毛孔中。悉分别知一切世界。于一切世界中。悉分别知一毛孔性。知一世界出生一切世界。知一切世界犹如虚空。欲于一念知一切世界悉无有余故。发阿耨多罗三藐三菩提心。佛子。复置此谕。假使有人于东方无量无边阿僧祇世界。于一念中。悉分别知成败之数。此人精勤方便。念念次第。于无量无数阿僧祇劫。欲尽算知东方世界成败之数。犹不能知。又第二人。于第一人无量无数阿僧祇劫所算世界成败之数。于一念中悉能了知。此人精勤方便。念念次第。于无量无边阿僧祇劫。犹不能尽知东方世界成败之数。如是展转乃至第十。彼第十人。于第九人无量无边阿僧祇劫所算世界成败之数。于一念中悉能了知。此人精勤方便。念念次第。于无量无边阿僧祇劫。犹不能尽知东方世界成败之数。乃至十方亦复如是。十方无量无边世界成败之数。尚可了知。初发心菩萨功德之藏。不可得知。何以故。初发心菩萨摩诃萨。不为齐限。知尔所世界劫数成败故。发菩提心。菩萨摩诃萨。欲悉了知一切世界劫数成败故。发菩提心。欲知长劫即是短劫。短劫即是长劫。知一劫即是不可数阿僧祇劫。不可数阿僧祇劫即是一劫。知一切有佛劫。知一切无佛劫。知一佛劫中有无量佛。知无量佛劫中有一佛。知异劫中有无异劫。知无异劫中有异劫。知有尽劫是无尽劫。知无尽劫是有尽劫。知无量劫即是一念。知一念即是无量劫。知一切劫入无劫。知无劫入一切劫。欲悉了知过去未来际及现在一切世界劫数成败故。发阿耨多罗三藐三菩提心。是名菩萨初大誓庄严。所谓悉知一切劫智慧照明。佛子。复置此谕。假使有人。于一念中。悉知无量无数阿僧祇世界众生种种欲乐。此人精勤方便。念念次第。于无量无数阿僧祇劫。不能尽知东方一切世界众生种种欲乐。如是展转至第十人。此第十人。于第九人无量无数阿僧祇劫精勤方便所知众生种种欲乐。于一念中悉能了知。此人如是精勤方便。念念次第。无量无数阿僧祇劫。犹不能尽知东方一切世界众生种种欲乐。乃至十方亦复如是。如是十方无量无边阿僧祇世界众生。种种欲乐尚可了知。初发心菩萨功德之藏。不可得知。何以故。佛子。初发心菩萨摩诃萨不齐限。欲知尔所世界众生种种欲乐故。发菩提心。欲悉知十方一切世界众生种种欲乐故。发阿耨多罗三藐三菩提心。欲知种种无量欲乐即是一欲。而亦不坏一切欲性。欲悉知一切众生欲乐海。欲知一众生欲即是一切众生欲。欲悉知一切众生去来现在种种欲乐。欲悉知相似欲不相似欲。欲知一切欲即是一欲。一欲即是一切欲。欲得具足如来种种欲乐力。欲知有上欲无上欲。有余欲无余欲。等欲不等欲。有所依欲无所依欲。共欲不共欲。有边欲无边欲。善欲不善欲。世间欲出世间欲。大智欲净欲胜欲。无碍智欲。无碍智佛解脱欲。清净欲不清净欲。广欲狭欲。细欲粗欲故。发阿耨多罗三藐三菩提心。欲悉知一切众生一一众生有十种欲。所谓因苦生欲。方便欲。希望欲。著味欲。随因生欲随缘生欲。尽欲。一切欲。初发心菩萨摩诃萨。欲悉分别了知此诸欲网故。发阿耨多罗三藐三菩提心。佛子。复置此谕。假使有人。于一念中。悉知无量无边阿僧祇世界众生种种诸根。以此智慧精勤方便。念念次第。于无量无数阿僧祇劫。不能尽知东方一切世界众生种种诸根。广说乃至悉知一切众生一一众生有十种根。佛子。复置此谕。假使有人。于一念中。悉知东方无量无边阿僧祇世界众生种种希望。广说乃至悉知一切众生一一皆有十种希望。佛子。复置此谕。假使有人。于一念中。悉知无量无边阿僧祇世界众生种种方便。广说乃至悉知一切众生一一皆有十种方便。佛子。复置此谕。假使有人。于一念中。悉知无量无边阿僧祇世界众生念念心意。广说乃至悉知一切众生一一皆有十种心。佛子。复置此谕。假使有人。于一念中。悉知无量无边阿僧祇世界众生种种诸业。广说乃至悉知一切众生一一皆有十种业。佛子。复置此谕。假使有人。于一念中。悉知东方无量无边阿僧祇世界众生种种烦恼。此人精勤方便。念念次第。于无量无数阿僧祇劫。犹不能知东方一切众生种种烦恼。如是展转乃至第十。此第十人。于第九人无量无数阿僧祇劫所知众生种种烦恼。于一念中悉分别知。此人精勤方便。念念次第。于无量无数阿僧祇劫。犹不能尽知一切众生种种烦恼。乃至十方亦复如是。尔所世界一切众生种种烦恼尚可得知。初发心菩萨功德之藏不可得知。何以故。佛子。初发心菩萨不齐限。欲知尔所世界众生种种烦恼故。发阿耨多罗三藐三菩提心。欲悉分别了知一切众生种种烦恼故。发菩提心。所谓欲悉知轻烦恼。重烦恼。结使烦恼。缠烦恼。一一众生无量烦恼。一切众生种种觉观烦恼。依无明烦恼。爱相应烦恼。贪欲不善根烦恼。嗔恚不善根烦恼。愚痴不善根烦恼。等分烦恼。一切烦恼。根本烦恼。我我所烦恼。我慢烦恼。邪忆念虚妄生烦恼。因身见生六十二见等诸烦恼。盖烦恼。障碍烦恼。欲悉了知一切众生烦恼惑网。具足大慈悲大一切种智故。发阿耨多罗三藐三菩提心。佛子。复置此谕。假使有人。于一念中。悉见东方无量无边世界现在诸佛及彼一切众生。此人悉能恭敬礼拜。尊重赞叹一心观察种种供养无量上味。肴膳饮食香华璎珞。缯彩幢盖上妙宫殿。严饰帐幔宝网罗覆。众宝庄严师子之座。此人精勤方便。念念次第。以如是等众妙供具。无量无数阿僧祇劫供养诸佛。又复劝教彼诸众生。以如是等众妙供具。于无量无数阿僧祇劫供养诸佛。彼诸如来般涅槃已。复为一一诸如来故。以无量宝起塔供养。其塔高广一一周满无量无边世界。又以上妙众宝而庄严之。一一塔中。有无量无数如来形像。彼诸形像。光明普照无量无边诸佛世界。又复劝彼一一众生。为诸如来起众宝塔严好如前。十方世界亦复如是。佛子。于意云何。彼人功德宁为多不。帝释答言。彼人功德唯佛乃知余无能及。法慧答言。佛子。初发心菩萨摩诃萨。功德之藏百分千分。乃至不可数不可譬谕不可说分。彼人功德不及其一。佛子。假使有人。于第一人及所劝众生精勤方便。念念次第。无量无数阿僧祇劫。所作功德诸供养具。于一念中皆悉能辨。此人如是精勤方便。念念次第。于无量无数阿僧祇劫。供养功德。广说如前。如是展转乃至第十人。广说亦复如前。初发心菩萨摩诃萨。功德之藏百分千分。乃至不可数不可譬谕不可说分。彼人功德不及其一。何以故。佛子。彼菩萨不为齐限。供养尔所如来故。发阿耨多罗三藐三菩提心。欲悉供养十方法界虚空界等世界中三世诸佛故。发阿耨多罗三藐三菩提心。发是心已。得知尽过去际诸佛无障碍智。得信尽未来际诸佛功德。得知尽现在际一切诸佛所说智慧。彼三世一切诸佛功德。此菩萨摩诃萨。悉皆信向。受持修习得证身证。悉等诸佛一切功德。何以故。初发心菩萨摩诃萨。欲不断一切诸佛性故。发菩提心。欲令慈悲心充满一切世界众生悉无余故。欲悉度脱一切众生故。欲悉知一切世界成败故。欲悉知一切世界众生垢净起故。欲令三有众生悉得清净故。欲悉知一切众生心念烦恼习故。欲悉知一切众生死此生彼故。欲悉知一切众生诸根方便故。欲悉知一切众生心心行故。欲悉知一切三世众生故。欲悉知三世诸佛具足功德故。欲悉知三世诸佛无上菩提故。欲悉知三世诸佛具足净法故。欲悉知三世诸佛法平等相故。欲悉知三世诸佛无上智慧因缘清净故。欲悉知长养三世诸佛智慧力故。欲悉具足三世诸佛无畏法故。欲悉具足庄严三世诸佛不共法故。欲悉得法界等无量无边三世诸佛平等智慧故。发阿耨多罗三藐三菩提心。何以故。此初发心菩萨即是佛故。悉与三世诸如来等。亦与三世佛境界等。悉与三世佛正法等。得如来一身无量身三世诸佛平等智慧。所化众生皆悉同等。悉能震动一切世界。悉能普照一切世界。悉能休息一切世界诸恶道苦。悉能严净一切世界。悉于一切世界示现成佛。悉令一切众生皆得欢喜。悉令一切众生解深法界。悉能护持诸佛种性。悉得诸佛智慧光明。彼初发心菩萨摩诃萨。常不远离三世诸佛及诸佛法。一切菩萨缘觉声闻及所行法。世间出世间法。众生及众生法。专求菩提智慧无碍　　尔时佛神力故。说初发心菩萨功德藏力故。十方各万佛刹尘数世界六种震动。雨众天华天香天末香天鬘天宝天庄严具。自然演出微妙乐声。又复震吼师子之音。放大光明普照十方。尔时十方各过十佛刹尘数世界。有万佛刹尘数诸佛。悉号法慧。各现其身。示法慧菩萨。而告之言。善哉善哉。佛子。善说初发心菩萨功德之藏。我等万佛刹尘数如来。亦悉演说发心菩萨功德之藏。十方世界一切诸佛亦复如是。法慧菩萨。说是发心菩萨功德藏时。万佛世界尘数众生。皆得初发心菩萨功德之藏。发阿耨多罗三藐三菩提心。我等今者悉授彼记。于未来世。各于十方。一时成佛。同号净心如来应供等正觉。我等悉当护持此法。普为未来诸菩萨故。如此娑婆世界四天下阎浮提菩提树下须弥山顶妙胜殿上敷演此法教化众生。十方世界千亿那由他不可量不可数不可思议无有边际不可说法界虚空界等诸世界中。亦说是法教化众生。彼说法者悉名法慧。佛神力故。佛本愿力故。显示佛法故。智慧光明普照故。解第一义故。法如是故。诸菩萨欢喜故。赞叹诸佛功德故。悉知诸佛平等故。解法界无有二故。尔时法慧菩萨。普观十方。普观一切大众。观虚空界。观成就众生界。不违业报。清净如虚空界。欲拔三有垢秽众生。欲令众生得广解脱。欲知种种诸根等。观三世正趣涅槃。及现自身甚深清净诸功德故。承佛神力。以偈颂曰　大慈大悲心　　充满十方界　分别诸佛刹　　佛法及三世　欲具佛功德　　菩萨法藏海　饶益众生故　　初发菩提心　欲悉分别知　　虚空等法界　一切群生类　　诸佛及佛法　欲得一切佛　　诸道至处力　成就不退转　　饶益诸群生　一切众生中　　常起大慈悲　远离嗔恚念　　修习饶益心　慈光照十方　　为众作归依　诸佛悉护念　　功德难思议　欲悉分别知　　一切诸佛刹　如来妙法身　　甚深难思议　无量功德藏　　智慧甚深广　因是初发心　　专求佛菩提　欲悉分别知　　一切众生类　十方世界中　　智慧无障碍　粗细诸世界　　或狭广无量　一切中知一　　一中知一切　菩萨于彼行　　精勤不放逸　苦乐无厌著　　欲度众生故　一切佛现前　　乐观无厌足　悉入甚深法　　无量功德海　五道诸群生　　愍之如一子　令除众垢秽　　具足清净法　欲令诸佛种　　究竟不断绝　降伏一切魔　　摧灭无有余　平等观如来　　三世诸法相　甚深微妙法　　常修不放逸　菩萨常乐观　　一切佛境界　是故诸如来　　甘露慧灌顶　信心不可沮　　坚固如金刚　于诸如来所　　知恩而报恩　最胜之境界　　无量智慧光　自悟不由他　　菩萨初发心　悉能分别知　　五道众生欲　种种诸业报　　一切心所行　知诸根利钝　　无量无数性　一切胜境界　　菩萨初发心　菩提心无量　　清净法界等　无著无所依　　无染如虚空　成就佛智慧　　其心无障碍　谛了真实际　　寂灭离虚妄　了达众生心　　而无众生想　方便分别法　　究竟到彼岸　无量无数劫　　悉能分别知　往诣诸佛刹　　明解甚深法　若能分别知　　无量诸佛法　清净法界藏　　谛了无疑惑　深解众生根　　究竟到彼岸　平等观诸法　　则与如来等　清净无量心　　常在诸佛前　恭敬而尊重　　供养人师子　亲觐一切佛　　乐观无厌足　彼诸如来等　　护念此菩萨　于诸深妙法　　分别无障碍　无著无所依　　心净如虚空　彼知人师子　　智慧海深广　寂然入正受　　三世观无碍　坚固不可沮　　一切莫能坏　专念无上道　　未曾有断绝　离闇趣明正　　志学诸善法　常乐观寂灭　　具足真实性　寂默语言道　　平等无异观　于法不分别　　是则从如生　悉能分别知　　诸佛深境界　寂然入正受　　三达无障碍　十方世界中　　一切诸佛刹　菩萨自在力　　一念悉周遍　无量不可数　　方便悉具足　普游十方界　　是名真佛子　具足大悲心　　清凉除渴爱　大慈念一切　　无碍如虚空　于彼众生类　　不生众生想　悉已离虚妄　　清净游十方　于彼诸群生　　常施以无畏　如此真实行　　是则等如来　常说甚深法　　清净无所著　是故十方佛　　一切悉护念　过去未来世　　无量无数劫　次第悉忆念　　具足分别知　菩萨于现在　　一切十方界　悉能普周遍　　济度诸群萌　深智正观察　　明了无障碍　悉知因缘合　　磨灭无坚固　一切众生类　　诸有疑难者　菩萨悉除灭　　安住法性中　菩萨无畏力　　降伏一切魔　悉能为众生　　灭除愚痴闇　世界若成败　　悉皆分别知　若能如是观　　佛境无疑惑　观察三世法　　疑网永已除　一切如来所　　净信不可坏　信力安隐住　　智慧力成就　智慧清净故　　决定解真实　尽于未来际　　饶益众生故　欲令一切众　　究竟得解脱　无际生死中　　精勤不厌倦　一切地狱处　　受苦为众生　功德智慧藏　　具足皆成就　悉能善分别　　一切众生根　又能分别知　　众生种种业　随彼业对治　　菩萨为说法　以大慈悲心　　随顺世间行　悉于一切法　　解达空无我　一一音声中　　演说无量教　菩萨放大光　　种种微妙色　普照十方界　　除灭一切闇　一一光明端　　清净宝华座　菩萨悉处上　　为众演说法　于一毛孔中　　普见十方刹　彼刹妙庄严　　诸佛菩萨会　一一如来所　　无量众围绕　清净妙智慧　　明了众生心　十方世界中　　无量诸佛刹　菩萨神通力　　一念悉遍至　恭敬供养佛　　饶益众生故　一一导师所　　咨决甚深义　普于诸世尊　　先起慈父想　饶益众生故　　分别菩萨行　明净利智慧　　解达深法藏　出生无量智　　佛法无所碍　无量无数劫　　分别说法界　劫数可究竟　　法界无穷尽　平等观诸法　　其心无所染　不厌生死苦　　智慧无障碍　无上佛种性　　三世法王家　一切如来法　　菩萨由此生　清净妙法身　　应现种种形　犹如大幻师　　所乐无不见　或处为众生　　究竟菩萨行　或复现初生　　出家行学道　或于树王下　　自然成正觉　或处为众生　　示现入泥洹　现住甚深妙　　无量自在法　声闻辟支佛　　一切莫能测　菩萨身口意　　寂灭无生相　普应一切世　　方便无不现　如是佛真子　　境界甚深妙　众生若思议　　迷乱心发狂　一切悉具足　　安住无碍智　普现诸如来　　无量自在力　菩萨功德藏　　世间无与等　何况最胜尊　　无量难思议　菩萨虽未得　　具足一切智　无量诸法门　　究竟到彼岸　一切胜妙法　　皆悉已具足　一向求菩提　　究竟一乘道　于彼诸群生　　善知时非时　为欲利益故　　示现大神力　一身悉充满　　一切诸佛刹　演出净光明　　辉耀无伦匹　遍照十方界　　除灭一切闇　普降妙法雨　　如海大龙王　观察一切法　　虚妄犹如幻　烦恼业力故　　生死常轮转　以大慈悲心　　普覆诸群生　清净妙方便　　度脱无量众　菩萨功德力　　与诸如来等　无量智慧海　　清净如虚空　无量无数劫　　具修菩萨行　精进勤方便　　欲度一切众　众生种种行　　悉能分别知　令修清净业　　志求无上道　菩萨摩诃萨　　行是胜妙法　决定不退转　　谛观一切智　一切诸世界　　无量难思议　菩萨能于彼　　一念悉周遍　远离虚妄想　　其心如虚空　清净法身一　　普应一切世　湛然常不动　　十方无不现　分别一切法　　不取诸法相　了达一切法　　其心无所染　济度一切众　　而无解脱者　一切群生类　　种种诸希望　善恶无记法　　寂灭如虚空　随顺众庶类　　种种欲乐相　无量自在力　　悉能应化之　犹如工幻师　　能现种种身　菩萨自在力　　充满十方界　菩萨净法身　　无量等虚空　随众所欲乐　　一切无不现　其心无所染　　真实无虚妄　清净烦恼法　　皆悉无所有　解脱非解脱　　其心无所染　普施苦众生　　无上涅槃乐　悉于诸世间　　智慧无所畏　具足众相好　　究竟无上道　一念悉分别　　一切诸法相　去来现在世　　求之无所有　菩萨观前际　　了达过去世　分别后际相　　究竟亦如是　一切佛世界　　分别皆悉知　除灭众烦恼　　具足诸功德　常好观寂静　　究竟趣涅槃　乐无诤三昧　　其心无所依　菩萨等实际　　一切无与等　究竟坚固行　　决定不退转　彼修众胜行　　寂灭无所依　其心常安住　　不动如须弥　菩萨净妙行　　充满诸法界　诸佛及菩萨　　皆悉分别知　欲求导师慧　　究竟最胜道　甚深一切智　　无上解脱王　勇猛勤精进　　速发菩提心　欲求最胜乐　　应疾断诸漏　菩萨摩诃萨　　初发清净心　彼心功德藏　　说之不可尽　饶益众生故　　赞叹如来行　一心善谛听　　最胜所行道　无量诸佛刹　　悉末为微尘　一尘置一刹　　悉能分别知　是诸刹土中　　一切诸如来　说初功德藏　　犹故不可尽　善分别众生　　而无众生想　善解一切语　　而无言语想　甚深无碍智　　分别诸世界　善解劫成败　　而无成败想　清净广大心　　犹如虚空性　明解三世法　　一切诸世间　除灭诸烦恼　　永尽无有余　无碍寂灭观　　是则佛正法　十方世界中　　一切如来所　一念悉遍至　　其心无所染　善解不生法　　如如真实际　一切种种相　　皆悉无真实　无量不可数　　一切诸如来　清净眷属俱　　悉往礼供养　常乐问如来　　甚深微妙法　一切诸菩萨　　誓愿清净行　十方世界中　　一切诸导师　一念悉睹见　　而心无所依　一切三有中　　最胜妙功德　以此清净行　　庄严诸佛刹　慧眼无障碍　　善解一切生　分别无所有　　远离无染著　善解众生根　　烦恼及习气　众生种种欲　　了达不思议　菩萨摩诃萨　　先知众生心　随彼所应度　　慧者为说法　善知时非时　　众生净秽行　渐令彼清净　　究竟得解脱　无量那由他　　甚深诸三昧　菩萨自在力　　一念悉能入　三昧起住相　　悉善分别知　无量诸境界　　善解住起缘　如是等智慧　　皆悉已具足　不久得菩提　　一切无障碍　常为利众生　　正趣智慧光　彼能与众生　　无上丈夫法　悉能善分别　　一切劫长短　昼夜及岁月　　斯亦善观察　正念不放逸　　善解诸世间　分别诸佛刹　　真实无差别　能善分别知　　一切诸世界　于彼十方国　　无有分别想　如是正观察　　十方诸世界　严净一切国　　而心无所著　成就智慧力　　与诸如来等　是处非处力　　分别知众生　悉知众生类　　善恶诸业报　过去未来世　　明达无障碍　一切诸世界　　众生种种性　于彼三有中　　悉能分别知　一切群生类　　诸根上中下　菩萨摩诃萨　　悉能分别知　一切众生类　　欲乐上中下　清净不清净　　悉能分别知　分别知众生　　一切至处道　永断相续缘　　究竟离三有　一切诸三昧　　正受禅解脱　垢秽清净起　　悉能分别知　次第知宿命　　随所受苦乐　如是分别者　　是则如来力　一切善不善　　众生烦恼业　分别五道生　　究竟得泥洹　诸漏若未尽　　能趣处处生　烦恼习已灭　　究竟无上道　方便度众生　　灭垢具净道　慧者能分别　　是则人中雄　具足十种力　　慧光除众冥　安住最胜力　　疑惑究竟灭　一一毛孔中　　无量诸佛刹　菩萨摩诃萨　　一切皆悉见　秽浊或清净　　种种妙庄严　随彼诸行业　　皆悉分别知　一一微尘中　　一切诸佛刹　诸佛及菩萨　　佛子皆悉见　诸刹不积聚　　不乱不迫迮　一切入一刹　　而亦无所入　十方诸国土　　虚空法界等　能于一毛孔　　具足分别知　普见十方界　　一切诸最胜　微妙净庄严　　一切诸佛刹　一切诸如来　　及彼严净国　于一毛孔中　　慧者皆悉见　三世差别相　　一切诸法界　时节岁相续　　分别得解脱　如是真佛子　　具足无所畏　是名人中雄　　明达智慧者　如是深法门　　慧者悉分别　彼于如来所　　恭敬喜无量　无量无数劫　　长养功德藏　供养一切佛　　度脱众生故　无量自在力　　种种能示现　彼智慧境界　　与诸如来等　无量诸佛所　　所学皆成就　寂静深法藏　　悉乐无厌足　一切导师所　　恭敬尊重心　彼修菩萨行　　常饮法甘露　悉能善分别　　长养智慧法　菩提无碍辩　　甚深诸三昧　信心不可动　　犹如须弥山　长养诸众生　　一切功德藏　菩萨摩诃萨　　大慈悲无量　普念一切众　　其心无所著　一切种智乐　　惠施诸众生　悉欲救世间　　永离烦恼垢　菩萨摩诃萨　　大悲心无量　佛及己众生　　等观无有异　乐观寂灭相　　诸法如虚空　慧者如是观　　一切真实性　菩萨初发心　　甚深功德藏　无量无数劫　　说之不可尽　出生诸如来　　缘觉闲静乐　自在声闻众　　一切贤圣故　十方世界中　　无边诸佛刹　所有众生类　　供养无量劫　又教修五戒　　十善及四禅　四等无色定　　寂灭诸解脱　复于无量劫　　供施诸乐具　又复教转胜　　漏尽成罗汉　如此诸功德　　犹尚可称量　发心功德藏　　无譬不可说　又化无量众　　悉成辟支佛　寂静三摩提　　甚深诸功德　彼人功德聚　　比初发心藏　百分不及一　　乃至不可说　无量无有边　　微尘等佛刹　假使神力人　　一念悉能过　如是神足力　　无量劫中行　彼刹犹可数　　发心藏难知　去来现在劫　　无量无有边　如是等诸劫　　犹可知其数　菩萨初发心　　无量功德藏　犹如虚空界　　分际不可知　去来现在世　　一切诸劫数　菩萨于一念　　悉能分别故　菩萨发心宝　　欲达去来今　一念悉明了　　利益众生故　十方世界中　　无量刹众生　所有欲希望　　一念悉分别　知诸根方便　　念念心所行　虚空尚可量　　菩提心难知　所以不可量　　大慈无量故　普施一切乐　　充满十方界　欲令悉得佛　　法藏解脱乐　初发宝藏心　　功德力无量　众生欲希望　　方便愿求想　随彼种种根　　身口意所行　能于一念中　　彼彼悉觉知　欲得一切智　　发心愿菩提　一切众生类　　无量烦恼业　由斯结业故　　趣趣受诸有　如此结业报　　犹可知边际　发心功德藏　　不可得思议　所以不可议　　能发无上愿　供养一切佛　　永离诸烦恼　兼除群生类　　一切烦恼业　济拔三世苦　　究竟大悲心　十方诸世界　　无量无数佛　一念悉供养　　兼以劝众生　熏以殊妙香　　宝幢诸幡盖　天衣珍妙馔　　上味甘露浆　随时诸宫观　　床卧庄严具　清净经行地　　安身顺道心　斯等众供具　　无量宝庄严　摩尼发光耀　　皆是快乐因　如是供养佛　　兼以劝众生　不可思议劫　　常行此供养　斯等诸功德　　尚可究竟说　发心功德藏　　无可为譬谕　一切诸譬谕　　如前广分别　欲比初发心　　无量不及一　三世人中尊　　一切功德业　无上菩提果　　皆由初发心　无数亿劫中　　修行无上道　无数无有量　　出过一切量　究竟一切智　　其力不可量　到彼菩提岸　　超度群生趣　初发菩萨心　　广大如虚空　出生诸功德　　其相同法界　等观诸法性　　如实无异相　永离一切有　　性同坚固士　甚深真法性　　妙智随顺入　无边诸佛土　　一念悉周遍　一切智所知　　无不遍观察　无量佛境界　　了达无障碍　常修妙功德　　一切无与等　具足微妙戒　　清净无瑕秽　内外一切施　　等心施一切　一切时常施　　精勤不退转　专念修正受　　诸禅功德藏　常习微妙智　　深广无涯底　于此最胜地　　成就佛真子　逮得如实智　　平等甚深行　去来现在世　　一切诸如来　悉以威神护　　初发菩提心　甚深诸三昧　　无量陀罗尼　诸佛自在力　　庄严初发心　一切诸世间　　莫能称算者　无量无有边　　犹如虚空界　初发菩提心　　无量无有边　一切人师子　　皆由初发心　如来十种力　　四辩无所畏　无量诸功德　　皆由初发心　一切诸导师　　十八不共法　斯等殊胜慧　　皆由初发心　诸佛妙色身　　种种相庄严　究竟离虚妄　　清净真法身　天人所应供　　甚深无碍智　如是等功德　　皆由初发心　一切辟支佛　　无量声闻众　斯等诸贤圣　　皆由初发心　四禅无色定　　甚深诸三昧　斯等无量乐　　皆由初发心　去来今现在　　十方天人类　一切世界中　　趣趣受生乐　方便勤精进　　诸根悉调伏　斯等无量乐　　皆由初发心　所以然者何　　菩萨摩诃萨　因初发心故　　具六波罗蜜　化诸群生类　　弃邪入正道　故能令三界　　受兹种种乐　菩萨深妙智　　通达无障碍　开导诸众生　　净修殊胜业　灭除众烦恼　　一切不善行　修习涅槃道　　度脱一切众　无量智慧明　　犹如净日光　具足清白行　　譬如月盛满　无边功德藏　　犹如十方海　无垢无所染　　清净如虚空　菩萨初发心　　称赞不可尽　悉令诸众生　　具受一切乐　无量无数劫　　广修诸大愿　常习功德业　　调伏众生故　无量无有数　　净愿难思议　皆悉具足满　　令众得清净　普观一切法　　悉空无相愿　弘誓愿力故　　心净无所畏　解法真实性　　清净如虚空　定乱悉平等　　寂灭无所有　甚深诸妙法　　无量难思议　常为大众说　　其心无染著　十方世界中　　一切诸如来　彼佛常赞叹　　菩萨初发心　无量妙功德　　庄严初发心　至彼清净岸　　性同诸如来　一切众生类　　无量无数劫　称赞初发心　　功德不可尽　诸佛功德藏　　菩萨由是生　于诸三有中　　最胜无伦匹　欲得一切佛　　明净智慧灯　应建弘誓愿　　速发菩提心　一切功德中　　菩提心为最　能得无碍智　　从佛法化生　一切众生心　　悉可分别知　一切刹微尘　　尚可算其数　十方虚空界　　一毛犹可量　菩萨初发心　　究竟不可测　因初菩提心　　出生三世佛　一切诸众生　　种种上妙乐　佛所赞功德　　因此悉具足　于佛境界中　　其心无疑惑　若能永远离　　一切诸疑惑　则能灭众生　　无量诸障碍　因初菩提心　　严净诸佛国　普令一切众　　具足微妙智　欲见十方刹　　三世一切佛　又欲得无量　　甚深功德藏　若欲灭众生　　无量生死苦　应建坚誓愿　　速发菩提心　　　　大方广佛华严经卷第九　　　　大方广佛华严经卷第十　　　　东晋天竺三藏佛驮跋陀罗译　　　　明法品第十四　　尔时精进慧菩萨。问法慧菩萨言。佛子。初发心菩萨。成就如是无量功德之藏。以大庄严而自庄严。乘一切智乘入菩萨离生道。远离世间志求正觉。诸佛所住皆以得住。决定成就无上菩提。彼菩萨摩诃萨。云何修习功德转胜。令诸如来皆悉欢喜。具足菩萨所住功德清净之行。大愿成满得菩萨藏。随其所应而化度之。已能不舍诸波罗蜜。随所请众生皆悉度脱。兴隆三宝永使不绝。一切所为善根境界。诸行方便皆悉不虚。善哉佛子。当为我等演说此法。愿乐欲闻。如诸菩萨所修功德。灭除痴闇降伏众魔。制诸外道。离于尘垢。具足成就一切功德。究竟永离恶道诸难。具足清净甚深智慧。菩萨一切诸地功德诸波罗蜜三昧总持六通三明清净之法。庄严一切诸佛世界。具足相好。微妙音声。清净心行。一切如来力无所畏。十八不共。萨婆若智。具足佛刹随成熟众生。随时随根。无量佛事。及诸菩萨无量功德。菩萨正法菩萨所行。菩萨之道菩萨境界。皆悉满足。速成如来一切诸佛无量法藏。悉能守护。分别广说开示显现。众魔外道所不能坏。摄持正法而无穷尽。于一切世界。悉能演说天王。龙王。夜叉王。乾闼婆王。阿修罗王。迦楼罗王。紧那罗王。摩睺罗伽王。人王。梵王。诸佛法王。皆悉守护此菩萨摩诃萨。一切世间恭敬供养尊重赞叹。常为诸佛之所护念。一切菩萨皆亦爱敬。得善根力增长白法。能开诸佛甚深法藏。以大正法而自庄严。次第演说菩萨所行。尔时精进慧菩萨。欲重宣此义。以偈颂曰　善哉愿说大乘法　　菩萨所成诸功德　深入广大无量行　　具足清净无师智　若有菩萨初发心　　成就功德智慧乘　入离生道出世间　　决定疾得佛菩提　云何于佛正法中　　修习功德转增胜　令诸如来悉欢喜　　佛所住地而得住　所行清净大愿满　　具足菩萨智慧藏　悉能度脱一切众　　而于群生无所著　不舍一切波罗蜜　　诸所施为悉不虚　所请众生皆能度　　兴隆佛法永不绝　净眼境界无障碍　　具足功德求佛道　人雄所行清净道　　悉为具足分别说　灭除一切愚痴闇　　降伏众魔制外道　离垢功德皆成就　　得人中尊妙智慧　永离众难恶道苦　　清净智慧皆具足　无量甚深大功德　　成就最胜诸道力　得人中上妙智慧　　随其所应而度之　不可思议诸佛刹　　自在无量作佛事　一切殊胜甚深行　　分别人雄功德藏　常能护持最胜法　　世间诸难莫能坏　云何无畏如师子　　功德具足如满月　犹如莲华不著水　　功德清净如最胜　　尔时法慧菩萨。告精进慧菩萨言。善哉善哉。佛子。多所饶益。多所安乐。多所惠利。哀愍世间诸天人故。能问如是菩萨甚深清净之行。佛子。汝住甚深真实智慧大精进力。一心修习得不退转。超出世间。所问自在与如来等。佛子。汝今谛听善思念之。我当承佛神力为汝少说。佛子。此菩萨摩诃萨。已得发心功德之藏。应离痴闇精勤守护灭诸放逸。佛子。菩萨摩诃萨。有十种法得不放逸。何等为十。一者持戒清净。二者远离愚痴净菩提心。三者舍离谄曲哀愍众生。四者勤修善根得不退转。五者常乐寂静远离在家出家一切凡夫。六者心不愿乐世间之乐。七者专精修习诸胜善业。八者舍离二乘求菩萨道。九者常习功德心无染污。十者善能分别自知己身。佛子。是为菩萨修十种行住不放逸。佛子。菩萨摩诃萨。已能住此不放逸法。又复正行十种净法。何等为十。佛子。此菩萨摩诃萨。如说修行念智成就。舍离调戏诸放逸行。安住甚深微妙善法。常乐求法心无厌足。随所闻法得真实观。具足出生巧妙智慧。能入佛自在。心常寂定未曾散乱。闻好闻恶心无忧喜。犹如大地。等视众生。上中下类悉如佛想。恭敬供养和尚诸师及善知识菩萨法师。念念次第如一切智。佛子。是为菩萨十种净法。佛子。菩萨摩诃萨。如是精勤修习念知。不舍方便。心无所倚。修甚深法入于无诤。无量无边深妙佛法。皆悉了知。令诸如来皆悉欢喜。佛子。菩萨摩诃萨。行十种法。能令一切诸佛欢喜。何等为十。一者所行精勤而不退转。二者不惜身命。三者不求利养。四者修一切法犹如虚空。五者巧方便慧观察诸法等同法界。六者分别诸法心无所倚。七者常发大愿。八者成就清净忍智光明。九者善知一切损益诸法。十者所行法门皆悉清净。佛子。是为菩萨行十种法能令一切诸佛欢喜。佛子。菩萨复安住十法。能令一切诸佛欢喜。何等为十。安住不放逸。安住无生法忍。安住大慈。安住大悲。安住满足诸波罗蜜。安住菩萨清净之行。安住满足无量大愿。安住巧方便。安住一切力。安住一切法。犹如虚空无所依止。佛子。是为菩萨安住十法能令一切诸佛欢喜。佛子。菩萨摩诃萨。行十种法。能速成就一切诸地。何等为十。一者心常乐行诸功德事。二者行大庄严诸波罗蜜道。三者智慧明达不随他语。四者恒不远离真善知识。五者常修精进而不退转。六者善取佛意受持诸法。七者行诸善根心无忧戚。八者以大乘庄严而自庄严明利慧光普照一切。九者安住一切诸地法门。十者同三世佛善根正法。佛子。是为菩萨行十种法能速成就一切诸地。佛子。彼菩萨摩诃萨。住诸地已。先应修习巧妙方便。随其所得诸地法门。随其所得甚深智慧。随其行业。随其依果。随其境界。随其自在。随其示现。随其分别诸胜法门。得诸胜法门已。悉善分别。于一切法而无所著。所有诸法皆由心造。菩萨摩诃萨。若能如是明了观察。则能具足一切诸地。彼菩萨摩诃萨。作如是念我应速成一切诸地。何以故。我于诸地如说行时。逮得无量诸功德藏。得无量功德藏已。渐到佛地。到佛地已能作佛事。是故菩萨摩诃萨。常勤修习不舍方便心无忧戚。得大庄严住菩萨住。佛子。菩萨摩诃萨。复行十法。悉能清净菩萨诸行。何等为十。一者悉舍一切满众生意。二者持戒清净无所毁犯。三者具足忍辱无有穷尽。四者勤修方便而不退转。五者离痴正念常定不乱。六者分别明了一切诸法。七者具足成满一切众行。八者功德尊重心如山王。九者为一切众生作清凉池。十者令一切众生同诸佛法。佛子。是为菩萨行十种法悉能清净菩萨诸行。佛子。菩萨摩诃萨。如是修行清净之行。复得十种转胜妙法。何等为十。一者他方诸佛皆悉护念。二者修习长养超胜善根。三者安住如来巧密方便。四者常乐亲近依善知识。五者安住精进修不放逸。六者分别诸法非总非别。七者安住具足无上大悲。八者观法如实出生智慧。九者能善修行巧妙方便。十者一切方便观如来力。佛子。是为菩萨十种清净转胜妙法。佛子。菩萨摩诃萨。复有十种清净之愿。何等为十。愿成就众生心无忧戚。愿长养善根严净佛刹。愿恭敬供养一切如来。愿不惜身命守护正法。愿以种种诸智慧门悉令众生生诸佛刹。愿诸菩萨入不二法门入佛法门分别诸法。愿令一切所欲见佛悉得见之。愿尽未来际一切诸劫如须臾顷。愿具足普贤菩萨所愿。愿净一切种智之门。佛子。是为菩萨摩诃萨十种清净之愿。佛子。菩萨摩诃萨。修行十法。悉能满足一切诸愿。何等为十。一者生大庄严心无忧戚。二者转向胜愿念诸菩萨。三者所闻十方严净佛刹悉愿往生。四者究竟未来际。五者究竟成就一切众生满足大愿。六者住一切劫。不觉其久。七者于一切苦不以为苦。八者于一切乐心无染著。九者悉善分别无等等解脱。十者得大涅槃无有差别。佛子。是为菩萨摩诃萨悉能满足一切诸愿。菩萨摩诃萨。满诸愿已。逮得十种无尽法藏。何等为十。得见诸佛无尽之藏。得陀罗尼无尽之藏。得分别法无尽之藏。得大悲心覆护一切无尽之藏。得诸三昧无尽之藏。得满众生意功德无尽之藏。得深智慧解法真实无尽之藏。得出生诸通分别众宝无尽之藏。得一切诸佛威神守护无尽之藏。得分别无量无边世界智慧无尽之藏。佛子。是为菩萨摩诃萨得十种无尽之藏。成就无量无边功德之藏。具足净慧。随其所应而化度之。佛子。云何菩萨摩诃萨。随其所应而化众生。此菩萨。知诸众生所宜方便。知诸众生种种因缘。知诸众生心心所念。知心念已教对治法。贪欲多者教不净观。嗔恚多者教大慈观。愚痴多者教令分别一切诸法。三毒等分教以具足胜智法门。乐生死者教三种苦。著诸有者教空法门。懈怠众生教行精进。我慢众生教平等观。心谄曲者教菩萨心寂静非有。如是一切诸烦恼患。教以无量对治法门。具足次第演说义味。分别智慧平等观法先后无违。演说诸法破坏之性。而于法界无所散灭。断除疑惑令悉欢喜。随其诸根教入真谛。教诸功德入如来海。说真实际以坏众相。教等法界开示法藏。教一切依心无所染。教平等念。一切诸佛恭敬亲近。教柔软音而无所著。教一切音而无差别。教殊胜法而无伦匹。教具足一切如来平等智身。菩萨如是。常能化度一切众生。而心寂定未曾散乱。不舍一切诸波罗蜜。具足庄严六波罗蜜。普为一切群生类故。悉能舍离内外所有。而未曾起悭吝之心。是名清净檀波罗蜜。又复不生持戒相故于戒无著。是名清净尸波罗蜜。悉能堪忍一切诸苦。闻好闻恶心无忧喜。未曾倾动犹如大地。是名清净羼提波罗蜜。勇猛精进方便修习。其心坚固而不退转。究竟成就佛智慧门。是名清净毗梨耶波罗蜜。舍一切欲离生喜乐。清净次第。入于正受而无所染。烧灭烦恼生无量定。具大神通。次第超越。入于无量诸三昧门。于一三昧门入无量三昧。悉知一切三昧境界。渐具诸佛智慧之地。是名清净禅波罗蜜。于诸佛所闻法受持。恭敬亲近诸善知识心无疲倦。常乐闻法无有厌足。所闻诸法能正观察。入真实定。舍离一切颠倒邪见。妙善方便。分别了知诸法相海无有自性。修习如来深智慧门。具足一切智慧之力。乘普门慧。能入一切智慧之门。是名清净般若波罗蜜。示现一切世间威仪。教化众生心无忧戚。随其所应示现其身。一切所行心无染著。示现童蒙黠慧所行。示现生死及解脱门。善能分别诸方便行。示现无量诸庄严事。能入一切诸生趣中。解了一切众生所行。是名清净方便波罗蜜。究竟成就一切众生。究竟严净一切世界。究竟供养一切如来。究竟解达诸法真实而无障碍。究竟修行具足法界。究竟未来劫住如须臾顷。究竟未来劫犹如一念。究竟解达一切成坏。究竟示现一切佛刹。究竟逮得诸佛智慧。是名具足愿波罗蜜。自专正力。离众烦恼。具足清净。能正他力。具足成就无能坏者。大悲力满足。大慈力平等。悉能覆护一切众生。陀罗尼力。能持一切诸方便义。妙辩才力。令诸众生皆悉欢喜。诸波罗蜜力。庄严大乘。弘誓愿力。未曾断绝。诸神通力。出生无量具佛神力覆护一切。是名清净力波罗蜜。知贪欲增。知嗔恚增。知愚痴增。又知等分分别学地。于一念中。悉知众生心心所行。能知众生诸所希望。能知一切诸法真实。解达诸佛深智慧力。普知一切诸法界门。是名清净智波罗蜜。佛子。菩萨摩诃萨。如是清净诸波罗蜜。满足诸波罗蜜。不舍诸波罗蜜。乘大庄严悉能度脱所请众生。教化一切修习善行。悉令一切永离恶道。勤修精进超出众难。贪欲多者教离欲观。嗔恚多者教平等观。邪见多者教因缘观。欲界众生。教离欲恚恶不善法。色界众生。教增上观。无色界众生。教细微智慧。乐声闻缘觉教寂静行。乐大乘者教以十力庄严大乘。如初发心时。见有众生堕诸恶道。大师子吼。我当知其心病。以诸法门而济度之。菩萨具足如此智慧。皆能度脱一切众生。佛子。菩萨摩诃萨。能如是行者。则能兴隆三宝永使不绝。所以者何。菩萨摩诃萨。教化众生发菩提心。是故能令佛宝不断。开示甚深诸妙法藏。是故能令法宝不断。具足受持威仪教法。是故能令僧宝不断。复次悉能赞叹一切大愿。是故能令佛宝不断。分别解说十二缘起。是故能令法宝不断。行六和敬。是故能令僧宝不断。复次下佛种子于众生田。生正觉芽。是故能令佛宝不断。不惜身命护持正法。是故能令法宝不断。善御大众心无忧恼。是故能令僧宝不断。去来今佛所说正法不违其教。是故能令三宝不断。菩萨如是不断三宝。一切所行无有不善。彼能悉行一切回向。决定究竟无上菩提。菩萨如是安住清净身口意业已。所说善根教化众生。种种方便所言不虚。能令众生皆得欢喜。彼菩萨摩诃萨诸所施行。乃至无有一念错谬。如是一切诸深妙行。皆为智慧方便摄持。悉能回向无上菩提。如是菩萨安住离痴清白法已。于念念中。具足出生十种庄严。何等为十。色身庄严。随应示现。语言庄严。除众疑惑悉令欢喜。意行庄严。于一念中入诸正受。佛刹庄严。灭除一切诸烦恼迹。光明庄严。普照十方。眷属庄严。能集胜众悉令欢喜。神力庄严。随其所应自在示现。佛教庄严。皆能摄取诸黠慧者。涅槃地庄严。一处成道悉能充满示现十方。持法庄严。随众随时随其器量而为说法。菩萨如是于念念中。具足出生十种庄严已。身口意行悉皆清净。永离愚痴智慧成就。如此菩萨若有亲近恭敬。随逐出家听受法教。随喜忆念乃至见闻。此等众生。必定究竟无上菩提。佛子。譬如阿伽陀药。众生见者众病悉除。菩萨成就如是无量法藏。众生见者烦恼诸病皆悉除愈。于白净法心得自在。佛子。菩萨摩诃萨。若得成就如是方便。安住此法。除灭愚痴具足智慧故降伏众魔。大慈悲心故制诸外道。具足智慧功德力故。除灭一切心垢烦恼。入金刚定故。具足善根心无忧戚。于先佛所修功德力故。能离一切恶道诸难。清净智慧悉满足故。出生菩萨清净诸地诸波罗蜜一切三昧六通三明四无所畏次第方便智慧力故。净诸佛刹。相好庄严身口意净白净法力故。得佛十力四无所畏十八不共平等佛法。智慧分别速解诸法。一切种智平等正觉诸大愿力。如来神力大智慧力。随顺众生现诸佛刹。随应受化转大法轮。度脱无量无边众生。佛子。菩萨摩诃萨。如是修行无量法藏。次第具足得如来处。于无量刹修菩萨行。护持正法为大法师。守护摄持如来法藏。成就四辩。于大众中演畅深法。身相端严说法周备。于四辩才。具足无量巧妙方便。能得无尽诸智慧门。音声殊妙。演一法言能悦一切。随宜顺导令得开解入智慧门。菩萨以如是等无量方便。普为众生开阐法藏。而未曾生懈怠之心。于大众中而无所畏。一切世间无能坏者。具足增上般若波罗蜜。次第分别一切法相而无断绝。胜妙四辩说一切法。种种譬谕不可穷尽。具足大悲。能令一切清凉悦乐。修习大慈充遍十方。处师子座。广为众生说微妙法。唯除如来无能过者。无能见顶。无能观察。无能屈者。无能问难。若能穷其言论之辩。无有是处。佛子。菩萨摩诃萨。成就如是胜妙法已。无边世界满中大众。彼一一身。犹如三千大千世界。菩萨摩诃萨。处彼众中其身殊特。映蔽大会。皆悉不现。以大慈心普覆一切。甚深智慧分别彼心。成就无畏具足辩才。广为说法皆令欢喜。何以故。菩萨摩诃萨。成就无量净智慧故。成就无量巧方便故。成就无量正念力故。成就无尽巧方便故。成就分别诸法陀罗尼故。成就分别诸法深智慧故。成就诸佛威神力故。成就三世诸佛实智慧故。成就三世诸佛清净巧方便故。成就广说一切诸佛甚深法藏护持法故。成就三世诸佛胜妙智慧菩萨大愿智慧力故。尔时法慧菩萨说是渐增功德藏已。欲重宣此义。承佛威神。以偈颂曰　菩萨住初地　　长养功德藏　修习不放逸　　慧光照十方　菩萨菩提心　　守护常不妄　十方诸如来　　心皆大欢喜　勤修行精进　　正念力坚固　所行不退转　　不著于世间　常乐甚深法　　成就无诤定　十方诸最胜　　一切皆欢喜　诸佛欢喜已　　究竟精进度　成就功德藏　　无量深智慧　一切行清净　　具足于诸地　十方佛本愿　　皆悉具足满　如是智慧成　　得诸深法藏　得是法藏已　　随顺于世间　成就巧方便　　分别众生心　随所应教化　　而为演说法　已能广说法　　不舍于自行　具足波罗蜜　　成就大功德　已具波罗蜜　　本所请众生　无量生死海　　皆悉究竟度　如是常修习　　日夜无休懈　兴隆佛法僧　　永使不断绝　所修无量行　　清白悉具足　一切皆究竟　　成就最胜地　菩萨所修行　　真实无虚伪　度脱众生类　　离诸烦恼垢　成就如是法　　除灭愚痴闇　降伏一切魔　　究竟得菩提　佛子如是行　　具足如来智　悉能分别说　　诸佛甚深藏　若能如是说　　法师中第一　等为诸群生　　普雨甘露法　无极大慈悲　　充满十方界　悉能分别知　　一切众生心　已了众生心　　及诸余心行　为彼说深法　　无量无有数　进止常安谛　　犹如大象王　威猛如师子　　一切莫能害　不动如须弥　　智慧如大海　普雨甘露水　　除灭烦恼热　　法慧菩萨。说是偈已。如来随喜。大众奉行　　　　大方广佛华严经佛升夜摩天宫自在品第十五　　尔时如来威神力故。十方一切诸佛世界。诸四天下一一阎浮提。皆有如来坐菩提树下。无不显现。彼诸菩萨。各承佛神力说种种法。皆悉自谓在于佛所。尔时世尊。威神力故。不离道树及帝释宫。向夜摩天宝庄严殿。时彼天王遥见佛来。即于殿上敷莲华藏宝师子座。十万种宝以为庄严。十万宝帐弥覆其上。十万宝网以为珓珞。次上十万众妙宝盖。又复十万天诸华盖。天缯杂宝以为垂带。十万璎珞而庄严之。十万宝衣。以敷其上。十万天子在前立侍。十万梵天而围绕之。十万菩萨在前赞叹。十万光明以为照耀。十万妓乐自然演出。十万正法娱乐音声。十万善根妙相显现。十万如来威神护持。十万功德藏而长养之。十万三昧而严净之。十万愿藏以为清净。十万奇特未曾有法胜相显出。十万妙法而现在前。十万自在处处普现。十万功德妙相等起。十万音声演出诸法。时彼天王。庄严宝莲华藏师子座已。合掌恭敬白佛言。善来世尊。唯愿哀愍处此宫殿。时佛受请即升宝殿。一切十方夜摩天宫亦复如是。尔时天王。无量音乐寂然无声。即自忆念过去佛所所种善根。以偈颂曰　名称如来闻十方　　诸吉祥中最无上　来入摩尼庄严殿　　是故此处最吉祥　宝王如来世间灯　　诸吉祥中最无上　来入甘露上味殿　　是故此处最吉祥　喜王如来慧无量　　诸吉祥中最无上　来入杂宝庄严殿　　是故此处最吉祥　慧眼如来世间灯　　诸吉祥中最无上　来入殊特最胜殿　　是故此处最吉祥　饶益如来义无量　　诸吉祥中最无上　来入清净宝山殿　　是故此处最吉祥　无师如来世间尊　　诸吉祥中最无上　来入微妙宝香殿　　是故此处最吉祥　天人中尊世间灯　　诸吉祥中最无上　来入轻微妙香殿　　是故此处最吉祥　无去如来论师子　　诸吉祥中最无上　来入明净普眼殿　　是故此处最吉祥　分别如来功德持　　诸吉祥中最无上　来入娱乐庄严殿　　是故此处最吉祥　苦行如来利世间　　诸吉祥中最无上　来入等色普照殿　　是故此处最吉祥如此间夜摩天王佛神力故忆念过去诸等正觉以偈赞叹。如是十方一切世界。夜摩天王。各自忆念过去佛所所种善根。以偈赞叹亦复如是。尔时世尊升其宝殿宝莲华藏师子座上。结跏趺坐。尔时宝殿忽然广博。犹如夜摩天处。十方世界亦复如是　　　　大方广佛华严经夜摩天宫菩萨说偈品第十六　　尔时十方各过十万佛刹尘数世界。有世界名无量慧。次名幢慧。次名地慧。次名胜慧。次名灯慧。次名金刚慧。次名安乐慧。次名日慧。次名清净慧。次名梵慧。其佛号常住眼。次号无量眼。次号真实眼。次号不动眼。次号天眼。次号清净眼。次号安谛眼。次号明相眼。次号无上眼。次号净光泽眼。其菩萨名功德林。次名慧林。次名胜林。次名无畏林。次名惭愧林。次名精进林。次名力成就林。次名坚固林。次名如来林。次名智林。此诸菩萨。各于其国佛所净修梵行。尔时佛神力故。彼诸菩萨。各与一佛世界尘数菩萨。来诣佛所恭敬礼拜。佛神力故随所来方。化作宝藏师子之座。结跏趺坐。充满十方。如此世界夜摩天上菩萨云集。十方世界亦复如是。尔时世尊从两足指。放百千亿妙色光明。普照十方一切世界。诸四天下菩提树下。夜摩天宫莲华藏宝师子座。如来神力及诸大会。皆悉显现。尔时功德林菩萨。承佛神力普观十方。以偈颂曰　普放净光明　　遍照十方界　一切悉睹佛　　通达无障碍　佛处夜摩宫　　莲华宝座上　一切诸世间　　奇特未曾有　赞叹十如来　　众生皆悉闻　世尊大众会　　一切无不见　普于十方界　　演说无上法　亦悉同名字　　如我菩萨众　各从十方界　　来诣于此处　彼诸上人等　　清净修梵行　彼诸如来等　　亦各同名号　见佛清净刹　　自在神通力　一切见如来　　人中或道场　又复见世尊　　处此夜摩宫　一切诸世间　　莫能思议佛　随彼众生愿　　一切皆悉见　众生见如来　　无量自在力　离世大仙人　　功德藏无量　游行十方界　　一切无障碍　一身为无量　　无量身为一　功德甚深妙　　一切莫能测　无著无所依　　清净如虚空　　尔时慧林菩萨。承佛神力普观十方。以偈颂曰　不可思议劫　　天人师难值　离垢诸大人　　此会亦难遇　悉皆一切智　　慧光靡不照　演说深妙法　　饶益于众生　一切诸世间　　常为痴冥蔽　如来世灯明　　皆悉能除灭　施戒忍精进　　禅定三昧藏　修习深妙智　　普照于一切　如来无与等　　何况有胜者　颠倒取诸法　　是故不见佛　自在神通力　　无量难思议　无来亦无去　　说法度众生　若有得闻见　　清净天人师　永出诸恶道　　远离一切苦　无量无数劫　　修习求菩提　逮成等正觉　　广度诸群生　不可思议劫　　供养无量佛　若能解是义　　功德胜于彼　虽施无量刹　　满中诸珍宝　不能解此义　　终不成正觉　　尔时胜林菩萨。承佛神力普观十方。以偈颂曰　犹如春后月　　虚空无云曀　日曜清净光　　一切无不照　光明无限量　　世间无能数　有眼尚不知　　何况盲冥者　如来亦如是　　功德光无量　无量无数劫　　莫能分别知　光明无来处　　去亦无所至　不生亦不灭　　空寂无所有　未来一切法　　悉无有来者　无生无现在　　是故无过去　一切法无生　　亦复无有灭　若能如是解　　斯人睹如来　诸法无生故　　当知无所有　如是分别知　　此人达深义　诸法无自性　　一切无能知　若能如是解　　是则无所解　所言有生者　　当知由所生　解彼真实性　　是则无疑惑　一切诸所生　　正观亦如是　菩萨如是观　　具足一切智　　尔时无畏林菩萨。承佛神力普观十方。以偈颂曰　此处无边际　　广大如法界　一切无不至　　湛然不迁变　若闻如是法　　恭敬信乐者　永离三恶道　　一切诸难苦　往诣诸世界　　无量不可数　闻此甚深法　　忆念善受持　闻受大仙人　　清净深妙法　一向求菩提　　究竟无上道　深信过去佛　　及彼诸佛法　一切世间灯　　除灭众痴闇　若有得闻佛　　无量自在力　决定信向者　　具足人中雄　若能一心信　　现在一切佛　彼成等正觉　　开示无量义　无量无数劫　　此法甚难值　若有得闻者　　当知本愿力　如是佛深法　　悉能善受持　广为众生说　　是人难思议　是故勤精进　　修行大庄严　闻持是正法　　究竟得菩提　　尔时惭愧林菩萨。承佛神力普观十方。以偈颂曰　得闻真谛法　　殊特未曾有　欢喜信乐者　　除灭众疑惑　一切知见人　　自说深妙法　佛慧靡不照　　是故难思议　非从智慧生　　亦非无智生　了达一切法　　除灭世间闇　色法非色法　　此二不为一　愚智亦如是　　其性各别异　生死及涅槃　　此二悉虚妄　愚智亦如是　　二俱无真实　世界始成立　　无有败坏相　愚智亦如是　　二俱相乖违　菩萨初发心　　及以最后心　愚智亦如是　　二俱不相应　譬如六情识　　迭用互不同　愚智亦如是　　究竟不和合　譬如伽陀药　　消灭一切毒　智慧亦如是　　除灭诸痴闇　法王无上尊　　是胜莫能过　所说皆真实　　以故难值遇　　尔时精进林菩萨。承佛神力普观十方。以偈颂曰　诸法无差别　　唯佛分别知　一切无不达　　智慧到彼岸　如金及金色　　其性无差别　如是法非法　　其性无有异　众生非众生　　二俱无真实　如是法非法　　其性无所有　譬如未来世　　无有过去相　一切法如是　　无有真实相　譬如过去法　　无有生起相　诸法亦如是　　皆悉无有相　涅槃不可取　　说时有二种　诸法亦如是　　无有差别相　譬如种种数　　皆悉是数法　诸法亦如是　　其性无别异　譬如数法十　　增一至无量　皆悉是本数　　智慧故差别　譬如诸世界　　劫烧有终败　虚空无损减　　无师智亦然　十方空无异　　众生起分别　如是取如来　　虚妄不见佛　　尔时力成就林菩萨。承佛神力普观十方。以偈颂曰　一切众生类　　悉皆三世摄　三世诸众生　　皆为五阴摄　五阴从业起　　诸业因心起　心法犹如幻　　众生亦如是　世间非自作　　亦复非他作　不知真实性　　生死轮常转　所谓世间转　　皆悉是苦转　众生不知故　　生死轮常转　世间非世间　　二俱非真实　众生愚痴故　　妄取诸法相　三世五阴法　　说名为世间　斯由虚妄有　　无则出世间　何等是五阴　　五阴有何相　不见五阴坏　　妄取谓常住　五阴虚妄法　　真实无所有　空寂不迁变　　究竟离众相　世间既虚寂　　佛及法亦然　斯等三种法　　其性无所有　除灭诸颠倒　　明了见真实　一切知见人　　常现在其前　　尔时坚固林菩萨。承佛神力普观十方。以偈颂曰　譬如地种性　　自性无所有　一切佛自在　　其性亦如是　一切诸世间　　咸共偁赞佛　求彼偁赞法　　十方无来处　众生虚妄取　　谓之为真实　分别离众生　　业性不可得　业性无所有　　众生身非真　种种无量色　　亦复无来处　一切诸形色　　业性难思议　虽见无所有　　识性亦如是　诸佛身如是　　不可得思议　无量妙色身　　普现一切刹　无量身非佛　　佛非无量身　清净妙法身　　究竟度彼岸　若有能得见　　清净妙法身　是人于佛法　　其心无痴惑　过去一切法　　观察等涅槃　彼人见如来　　究竟常安住　修习正忆念　　明了见正觉　无相无所有　　是名法王子　　尔时如来林菩萨。承佛神力普观十方。以偈颂曰　譬如工画师　　分布诸彩色　虚妄取异色　　四大无差别　四大非彩色　　彩色非四大　不离四大体　　而别有彩色　心非彩画色　　彩画色非心　离心无画色　　离画色无心　彼心不常住　　无量难思议　显现一切色　　各各不相知　犹如工画师　　不能知画心　当知一切法　　其性亦如是　心如工画师　　画种种五阴　一切世界中　　无法而不造　如心佛亦尔　　如佛众生然　心佛及众生　　是三无差别　诸佛悉了知　　一切从心转　若能如是解　　彼人见真佛　心亦非是身　　身亦非是心　作一切佛事　　自在未曾有　若人欲求知　　三世一切佛　应当如是观　　心造诸如来　　尔时智林菩萨。承佛神力普观十方。以偈颂曰　所取不可取　　所见不可见　所闻不可闻　　所思不可思　于有量无量　　不应作限量　有量及无量　　二俱无所取　不应说而说　　是为自欺诳　己事不成就　　不能悦众生　若有能赞叹　　无量诸如来　不可思议劫　　功德不可尽　犹如随意珠　　能现无量色　此色非真色　　诸佛亦如是　如虚空清净　　非色不可见　能现一切色　　其性不可见　如是大智人　　示现无量色　非识之所识　　一切莫能睹　虽闻如来声　　音声非如来　离声复不知　　如来等正觉　是处甚深妙　　若能分别知　庄严无上道　　远离诸虚妄　一切诸如来　　无有说佛法　随其所应化　　而为演说法　　　　大方广佛华严经卷第十          
