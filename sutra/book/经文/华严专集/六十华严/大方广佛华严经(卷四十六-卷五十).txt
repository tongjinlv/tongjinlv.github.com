　　　　大方广佛华严经卷第四十六　　　　东晋天竺三藏佛驮跋陀罗译　　　　入法界品第三十四之三　　尔时文殊师利。如象王回。观善财童子。作如是言。善哉善哉。善男子。乃能发阿耨多罗三藐三菩提心。求善知识亲近善知识。问菩萨行求菩萨道。善男子。是为菩萨第一之藏。具一切智。所谓求善知识。亲近恭敬而供养之。是故善男子应求善知识亲近恭敬。一心供养而无厌足。问菩萨行。云何修习菩萨道。云何满足菩萨行。云何清净菩萨行。云何究竟菩萨行。云何出生菩萨行。云何正念菩萨道。云何缘于菩萨境界道。云何增广菩萨道。云何菩萨具普贤行。尔时文殊师利。为善财童子以偈颂曰　善哉功德藏　　能来诣我所　发广大悲心　　专求无上道　先发诸大愿　　除灭众生苦　究竟菩萨行　　成就无上道　若有诸菩萨　　不厌生死苦　具足普贤行　　一切莫能坏　功德光胜来　　清净功德海　正求普贤行　　饶益一切众　无量无有边　　世界诸佛所　闻说净法云　　受持不忘失　悉于十方界　　普见无量佛　成满诸愿海　　具足菩萨行　究竟方便海　　安住如来地　随顺诸佛教　　逮得一切智　一切世界中　　法王积劫行　具足普贤道　　究竟佛菩提　一切刹劫海　　修习菩萨行　满足诸大愿　　成就普贤乘　无量诸众生　　闻彼名号者　修习普贤愿　　得成无上道　　尔时文殊师利。说此偈已。告善财言。善男子。于此南方。有一国土。名曰可乐。其国有山。名曰和合。于彼山中。有一比丘。名功德云。汝诣彼问。云何菩萨学菩萨行。修菩萨道。乃至云何具普贤行。善男子。彼比丘者。善能显说菩萨所行。时善财童子。从文殊师利。闻法欢喜。头面礼足。绕无数匝。瞻仰悲恋。泣涕辞退渐渐南行。向可乐国。登和合山。于彼山中。十方周遍一心观察。求觅太师为在何所。如是寻求。乃至七日。尔时善财见彼比丘。乃在山顶静思经行。见已驰诣。头面礼足。右绕而住。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。我闻大师善能宣畅。唯愿垂慈。具足演说。时彼比丘。告善财言。善哉善哉。善男子。乃能发阿耨多罗三藐三菩提心。问菩萨行。善男子。如是事者。难中之难。所谓能问菩萨所行。修菩萨道。入菩萨境界。出生清净菩萨之道。求于菩萨清净广心。具足诸愿。随顺世间所应化者。于生死中求解脱门。有为无为心不染著。善男子。我于解脱力。逮得清净方便慧眼。普照观察一切世界。境界无碍。除一切障。一切佛化陀罗尼力。或见东方一佛二佛。十百千万十亿百亿千亿百千亿佛。或见百亿那由他千亿那由他百千亿那由他佛。或见无量阿僧祇。不可思议不可称。无分齐无边际。不可量不可说。不可说不可说佛。或见阎浮提微尘等佛。或见四天下微尘等佛。或见小千世界微尘等佛。或见二千世界微尘等佛。或见三千大千世界微尘等佛。南西北方四维上下亦复如是。种种形色。种种自在游戏神通。种种眷属庄严放大光网。种种清净庄严佛刹随受化者。示现自在菩提法门。见诸如来。于大众中而师子吼。善男子。我唯知此普门光明观察正念诸佛三昧。岂能了知菩萨圆满清净智行。诸大菩萨得圆满普照念佛三昧门。悉能睹见一切诸佛及其眷属。严净佛刹。得一切众生远离颠倒念佛三昧门。随一切众生所应悉令清净。得一切力究竟念佛三昧门。正念修习诸佛十力。得诸法中心无颠倒念佛三昧门。悉得睹见一切佛云。于彼佛所闻法受持。得分别十方一切如来念佛三昧门。悉见一切世界海中诸如来海。得不可见不可入念佛三昧门。于微细境界。见一切佛自在境界。得诸劫不颠倒念佛三昧门。于一切劫。常见诸佛未曾远离。得随时念佛三昧门。于一切时常见诸佛得严净佛刹念佛三昧门。起一切佛刹。无能坏者。普见诸佛。得三世不颠倒念佛三昧门。悉见三世诸佛及其眷属。得无坏境界念佛三昧门。于一切境界悉见诸佛。得寂静念佛三昧门。于一念中。悉见一切世界中一切如来。示现涅槃。得离月离时念佛三昧门。于一日中。悉见一切如来游行教化。得广大念佛三昧门。见一佛身结跏趺坐。充满法界。得微细念佛三昧门。于一毛孔。见一切佛成等正觉。得庄严念佛三昧门。于一念中。见一切佛。于一切世界。成等正觉。神力自在。得清净事念佛三昧门。见一切佛。慧光普照。转妙法轮。得净心念佛三昧门。自心明了。见一切佛。得净业念佛三昧门。见一切众生诸业如镜中像得自在念佛三昧门。见一切庄严法界诸佛充满。得虚空等念佛三昧门。见如来身普照法界及虚空界。尔时功德云比丘告善财言。善男子。南方有国。名曰海门。彼有比丘。名曰海云。汝应诣彼问菩萨行。善男子。彼比丘者。能分别说善根。具因善根。大地善根。大力善。能赞叹菩提因缘。广摩诃衍。增广波罗蜜力。显现一切菩萨行海。善能清净圆满大愿。能令出生清净普门。庄严法门生大悲力。时善财童子。从功德云比丘。闻法欢喜。头面礼足绕无数匝。眷仰顾恋辞退南行　　尔时善财童子。一心正念善知识教。智慧光明菩萨法门。菩萨三昧。观察一切菩萨诸方便海。圆满功德。心常乐见一切菩萨。念一切佛次第兴世清净功德。渐趣南方海门国土。诣海云比丘。头面礼足。右绕毕退住一面。白言大圣。我已先发阿耨多罗三藐三菩提心。欲度一切智慧大海。而未知菩萨云何离生死性。得不退转生如来家。度生死海逮得如来一切智海。舍凡夫地得如来地。断生死流入菩萨流。灭诸趣轮满诸愿轮。降伏众魔具佛功德。竭爱欲海长大悲海。闭诸恶道开天人路。诸解脱门。出三界城到一切智城。舍离一切玩好之具。发弘誓愿摄取众生。尔时海云比丘。告善财言。善男子。汝已发阿耨多罗三藐三菩提心耶。答言唯然。善男子。若不深植善根。则不能发阿耨多罗三藐三菩提心。得普门善根。普照光明法门。长养正道。三昧慧光。出生种种功德海藏。长白净法。未曾退失。亲近善知识。恭敬供养。不惜身命。无所藏积。离诸高慢。心安不动犹如大地。大慈愍念一切群生。远离一切诸生死门。好乐佛境界者。能发菩提心。大悲心救护一切众生故。大慈心安乐一切众生故。无疲倦心灭一切众生诸苦恼故。饶益心灭一切众生不善法故。无畏心除灭一切诸恼害故。无碍心灭一切障故。广大心充满一切法界故。无边心等虚空界故。广心见一切如来故。清净心于三世法智不违故。智心究竟一切智海故。善男子。我住此海门国。十有二年。境界大海。观察大海。思惟大海。无量无边思惟大海。甚深难得源底思惟大海。渐渐深广思惟大海。无量妙宝而庄严之。思惟大海无量水聚。思惟大海水色种种不可思议。思惟大海大身众生之所依止。思惟大海水性所居。思惟大海大云弥覆。思惟大海未曾增减。善男子。我如是思惟时。复作是念。世间颇更有法广此大海。深此大海。庄严于此大海者不。作是念已。即见海底水轮之际。妙宝莲华自然涌出。伊那尼罗宝为茎。阎浮檀金为叶。沉水香宝为台。码瑙宝为须。弥覆大海。百万阿修罗王。悉共执持。百万摩尼宝庄严网。罗覆其上。百万龙王。雨以香水。百万迦楼罗王。衔妙宝缯带。垂下庄严。百万罗刹王慈心观察。百万夜叉王。恭敬礼拜。百万乾闼婆王。赞叹供养。百万天王。雨天香华末香幢幡妙宝衣云。百万梵王。稽首敬礼。百万净居天。各敬礼已合掌而住。百万转轮王。七宝庄严。百万海神王。从大海出恭敬礼拜。百万夜光宝光明网。普照一切。百万净宝。百万明净宝。以为庄严。百万宝藏。出无量光明普照一切。百万阎浮檀宝。安住庄严。百万金刚师子宝。不可沮坏。清净庄严。百万日藏宝。明净光明普照一切。百万不可坏摩尼宝。出生长养一切善行。百万如意宝珠。无尽庄严。彼宝莲华如来无上善根所起。悉令一切菩萨诸愿成满。十方世界无不显现。出生一切诸法如幻。从净法生。无诤方便法之所庄严。行如梦法无为法印。究竟到于无碍方便。普覆十方一切法界。唯佛境界。随顺世间。无量阿僧祇劫叹不可尽。见彼华上。有一如来。结跏趺坐。彼佛净身。上至非想非非想天。无不充满。见彼如来。坐此庄严宝莲华座。不可思议大众围绕。见不可思议圆满光明庄严。见不可思议相好庄严。见不可思议神力自在。见不可思议如来妙色。见不可思议无见顶相。见不可思议广长舌相。念不可思议清净音声。思惟不可思议圆满音声。见不可思议如来诸力。解了不可思议清净无畏。解了不可思议一切诸辩。忆念菩萨过去不可思议大劫本行。见不可思议菩提自在。见不可思议正法云。见不可思议普门庄严身。见不可思议身左右端严。见辨一切不可思议事饶益众生。时彼如来即申右手。而摩我顶。说普眼经。唯是如来境界。出生一切菩萨净行。普照一切法界。摄取圆满一切法界。普照一切严净佛刹。降伏一切众魔外道。悉令一切众生欢喜。普照一切众生所行。随其所应无不显现。普照一切众生根轮。善男子。我从佛闻此普眼经。皆悉受持。读诵通利。正念思惟。善男子。假使有人。以大海等墨。须弥聚笔。书写此经。一一品。一一法门。一一方便。一一生法门。一一句中义味。犹不能尽。善男子。我于佛所。千二百岁闻受此经。于一一日。受阿僧祇品多闻陀罗尼光明力故。究竟阿僧祇品百门陀罗尼光明力故。摄取阿僧祇品无量旋陀罗尼光明力故。分别阿僧祇品随顺分别诸地陀罗尼光明力故。净阿僧祇品严胜陀罗尼光明力故。出生阿僧祇品随谕庄严陀罗尼光明力故。说阿僧祇品明净音声陀罗尼光明力故。照阿僧祇品。虚空藏陀罗尼光明力故。广阿僧祇品树提沙陀罗尼光明力故。成阿僧祇品海藏陀罗尼光明力故。其有十方诸天天王。诸龙龙王。夜叉夜叉王。乾闼婆乾闼婆王。阿修罗阿修罗王。迦楼罗迦楼罗王。紧那罗紧那罗王。人人王。梵天梵天王。若来问我。我即为彼开发显现。分别赞说。悉令安住此普眼经。善男子。我唯知此一法门。岂能尽知菩萨诸行。何以故。诸菩萨等究竟一切行故。究竟大愿海。一切劫海不断绝故。入众生海。应受化者悉随顺故。深入一切众生心海。出生如来十力智光明故。悉知一切众生诸根。随所应化不失时故。入一切佛刹海。出生佛刹坚固愿故。究竟恭敬供养一切佛海大愿力故。度一切法海解脱智故。深入功德海。如说修行故。度一切众生语言海。于十方刹转法轮故。善男子。汝诣南方。六十由旬。有一国土名曰海岸。彼有比丘名曰善住。应往问彼。云何菩萨修清净行。时善财童子。头面礼足绕无数匝。眷仰无量辞退南行　　尔时善财童子。正念善知识教。正念普眼经。思惟彼佛自在神力。受持彼佛句味法云。修习正法入深法海。尽法源底摄取胜法。除灭痴曀了法宝洲至海岸国。周遍十方。推求大师。今在何所。见彼比丘经行虚空。阿僧祇天眷属围绕。时诸天众。为供养善住比丘故。于虚空中散诸天华。作众妓乐出微妙音。阿僧祇宝幢庄严虚空。时诸龙王。为供养故。兴不可思议沉水香云。遍满虚空。紧那罗王。为供养故作诸妓乐出妙音声。充满虚空。诸海神王。为供养故啸和雅音。阿修罗王。为供养故。兴不可思议宝云。庄严虚空。放不可思议光明。普照一切。以不可思议珍玩之具。庄严虚空。不可思议紧那罗王。充满虚空。离杀害心。恭敬供养善住比丘。不可思议诸罗刹王。与诸恶形罗刹鬼等眷属围绕。充满虚空。善住比丘大慈力故。不可思议诸夜叉王。与夜叉众俱。充满虚空。为守护善住比丘故。周匝围绕。不可思议诸梵天王。在虚空中。合掌敬礼。以人音声赞彼比丘。于一面住。不可思议诸净居天。与宫殿俱。为供养故。诣善住比丘。尔时善财童子。见虚空中如是供养。合掌敬礼善住比丘。白言大圣。我已先发阿耨多罗三藐三菩提心。而未知菩萨云何正向佛法专求佛法。恭敬佛法修诸佛法。长养佛法积集佛法。熏修佛法净诸佛法。遍净佛法至诸佛法。我闻大圣善能教授诸菩萨法。云何菩萨修习佛法。常见诸佛未曾远离。常见菩萨同其善根。不离佛法智慧满足。不舍大愿。于一切众生究竟其事。于一切劫修菩萨行心无疲倦。不舍佛刹。普能庄严一切世界。悉能知见诸佛自在。不离有为修菩萨行。悉了如幻入一切趣。现受生死而无起灭。常闻正法未曾远离。悉能受持诸佛法云。不离慧光普照三世。尔时善住比丘。告善财言。善哉善哉。善男子。乃能发阿耨多罗三藐三菩提心。能问佛法一切智法及无师法。善男子。我已成就菩萨无碍法门。我已修习分别明了。逮得无碍明净慧光。得慧光已。观察一切众生心行无所障碍。观一切众生死此生彼无所障碍。于宿命智无所障碍。于未来智无所障碍。于现在世知一切众生无所障碍。于一切众生语言法中无所障碍。若一切众生来问难者悉能应答无所障碍。知一切众生根无所障碍。教化众生无所障碍。分别了知一切刹那罗婆摩睺姤路无所障碍。于三世海无所障碍。己身充满十方佛刹无所障碍。何以故。依无所有无作神通力故。善男子。我得此神通力故。于虚空中行住坐卧。游腾十方。于一念中。遍至东方一佛世界百佛世界。千佛百千佛无量佛世界。乃至不可说不可说诸佛世界。阎浮提微尘等世界。乃至不可说不可说佛刹微尘等世界。悉得睹见彼世界中一切诸佛及其眷属。以一切华香末香涂香。宝鬘幢幡。杂彩缯盖。众妙宝网。一切形像。供养彼如来应供等正觉。彼诸如来所可开现。宣明赞叹。悉闻受持。分别通达。彼佛所有过去净刹。我悉忆念。南西北方四维上下亦复如是。若有众生得见我者。皆悉毕定阿耨多罗三藐三菩提。如我所见。一切众生若大若小。若好若丑若苦若乐。为化度故。随其所应现同彼身。若有众生来至我所。悉令安住于此正法。善男子。我唯知此一无碍法门。云何能说菩萨修大悲戒。诸波罗蜜戒。乘大乘戒。不舍菩萨道戒。灭障碍戒。菩萨藏戒。不舍菩提心戒。一切佛法深心戒。念一切智不忘失戒。如虚空戒。一切世间无所依戒。不可坏戒。无譬谕戒。不浊戒。不杂戒。离疑戒。清净戒。离尘戒。离垢净戒。善男子。菩萨有如是等无量功德。我岂能知如实解说。善男子。于此南方。有一国土名曰自在。城名咒药。彼有良医名曰弥伽。汝诣彼问。云何菩萨向菩萨行。时善财童子。礼善住比丘足。乃至辞退南行　　尔时善财童子。一心正念法光法门。具足法力正念诸佛。不断三宝叹离欲性。念善知识。普照三世。念诸大愿。究竟一切法界众生。于一切有为心无所著。观察一切诸法无常。悉能严净一切佛刹。心无懈怠。于一切佛及其眷属。心无所著。渐至彼国。入咒药城。求良医弥伽。今在何所。尔时童子。见彼良医。处正法堂。论师子座。与一万大众前后围绕为说轮字庄严光经。时善财童子。诣医弥伽。头面礼足。右绕毕。退住一面。合掌白言。大圣。我已先发阿耨多罗三藐三菩提心。而未知菩萨云何向菩萨行。云何学菩萨行。云何于生死中。常能不失菩提之心。云何得平等心。而无所趣。云何逮得坚固正直之心。一切世间无能坏者。云何生大悲力。而无忧恼。云何证净普门陀罗尼力。云何生智慧光。于一切法除灭痴闇。云何证诸辩力。分别诸法真实之藏。云何得正念力。受持一切清净法轮。未曾忘失。云何得净趣力。于一切趣普照诸法。云何得智慧力。于一切法得决定智了真实义。尔时良医。谓善财言。善男子。汝已先发阿耨多罗三藐三菩提心耶。答言唯然。尔时良医下师子座。五体投地敬礼善财。礼已。散妙金华。诸杂宝华。无价摩尼。胜末栴檀。无价宝衣。而以覆之。以如是等众妙供具。而供养之。敬重赞叹。作如是言。善哉善哉。善男子。乃能发阿耨多罗三藐三菩提心。善男子。若有能发阿耨多罗三藐三菩提心者。则为守护一切佛性。严净一切诸佛刹性。化众生性。为一切众生说如法性。顺一切业性。成满一切菩萨行性。不断一切诸大愿性。解离欲性。智慧明净普照三世一切法性。建解脱性。为一切佛之所护持。一切诸佛常共护念。善能随顺一切菩萨。一切贤圣。皆悉随喜为一切梵天恭敬礼拜。一切诸天恭敬供养。一切夜叉王之所建立。一切罗刹王恭敬供养。一切龙王而顶戴之。一切紧那罗王敬心赞叹。一切世界王皆悉敬念。彼为安慰一切众生。灭三恶道远离众难。救拔一切贫穷根本。安置天人快乐之处。遇善知识未曾远离。闻佛妙法发菩提心因净菩提心枝。得明净光照菩萨道。顺菩萨智住菩萨地。善男子。当知菩萨能为一切众生。作甚难事。难值难见。为一切众生而作父母。庄严众生。摄取一切诸天世人。除灭众生无量苦难。守护众生远离忧恼。菩萨为大风轮。安持众生。不令坠落三恶道故。菩萨为大地。生长一切诸善根故。菩萨为大海。具足无尽功德藏故。菩萨为日。明净慧光。普照世间。灭痴闇故。菩萨为须弥山王。功德善根最高大故。菩萨为月。令一切众生悉清凉故。菩萨为大将。悉能降伏一切魔故。菩萨为善丈夫。于法城中为君王故。菩萨为火。能烧众生诸贪爱故。菩萨为云。雨甘露法故。菩萨为正见。悉能长养诸妙根故。菩萨为方。显法海故。菩萨为桥。令诸众生度生死海故。尔时良医。称扬赞叹善财童子及诸菩萨。已即从口中放大光云。普照三千大千世界。照已。时大千世界。大神力天乃至诸梵天等。悉诣良医。时彼良医。即为方便。随顺分别广演显现。说轮字庄严光经。时彼大众。闻此经已。于阿耨多罗三藐三菩提。得不退转。所应作已还升本座。告善财言。善男子。我已成就所言不虚法门。分别了知三千大千世界诸天语言。诸龙夜叉乾闼婆阿修罗迦楼罗紧那罗摩睺罗伽人非人等一切语言。如此三千大千世界。十方无量无边不可说不可说三千大千世界。亦复如是。善男子。我唯知此菩萨所言不虚法门。云何能说诸菩萨行。彼诸菩萨随顺深入众生一切相海。随顺深入众生一切施设海。随顺深入诸名号海。随顺深入诸语言海。随顺深入诸句相续海。随顺深入诸解说句次第海。随顺深入诸解说句相续次第海。随顺深入诸如来海。随顺深入分别诸句海。随顺深入一切众生诸语言海。逮得一切圆满庄严微妙音声。出生分别诸文字轮。善男子。于此南方。有一国土名曰住林。彼有长者名曰解脱。汝诣彼问。云何菩萨。向菩萨道修菩萨道。成菩萨道思菩萨道。时善财童子。于良医所闻此法门。发深净信心。恭敬于法。决定知见。因善知识。得萨婆若。头面礼足。乃至辞退南行　　尔时善财童子。正念菩萨所言不虚法门。入菩萨语言海。念一切众生微细方便海。思惟菩萨诸垢净法。出生菩萨善根光明。净修菩萨教化众生巧方便门。明净菩萨摄众生智。坚固菩萨正直心力。长养菩萨深心之力。净修菩萨种种欲力。信菩萨心。远离诸恶。愿心坚固。以大庄严而自庄严。心无疲倦。勇猛精进心不退转。具不可坏净信心力。金刚那罗延。所不能坏。摄取一切善知识教。无碍境界皆悉清净。无垢境界妙心现前。逮得普眼方便光明陀罗尼地。了法界地心常现前。知平等地非地。庄严清净。不著我所无二境界。逮得清净无碍智慧。了知法地无所障碍。知诸方地而不退转。分别了知一切业地。严净显现诸佛大地。得智慧轮分别三世。逮得普乐光明三昧。遍照身心。顺至一切诸境界地。如来智慧普照境界。兴起一切智慧波浪身。常不离佛法势力。为诸如来之所护持。其心悉与一切佛等。随顺智慧普照一切。其身充满一切刹网。成就大愿。己身容受一切法界。如是念已。渐渐游行。经十二年至住林国。周遍推求解脱长者。见已礼足。于一面住。作如是念。我得善利。见善知识。善知识者出兴世难。至其所难。得值遇难。得见知难。得亲近难。得共住难。得其意难。得随顺难。念已。白言大圣。我已先发阿耨多罗三藐三菩提心。欲值一切佛。欲见一切佛。欲得一切佛意。欲知一切佛心。欲得一切诸佛三昧。随顺一切佛一切大愿。欲满一切佛一切大愿。欲求一切佛智慧光明。欲自身中出一切佛。欲得诸明知一切佛自在神通。欲净一切佛力无畏法。欲闻一切佛法心无厌足。欲受一切佛法。欲持一切佛法。欲分别一切佛法。欲护一切佛教。欲与一切诸菩萨同。欲与菩萨同善根友。欲具菩萨诸波罗蜜。欲满一切诸菩萨行。欲发菩萨清净大愿。欲得一切诸佛菩萨因缘法藏。欲得一切菩萨无量法藏智慧光明。欲得一切菩萨诸三昧藏。欲出生一切菩萨诸通明藏。欲发大悲藏。教化众生无有穷尽。欲分别知游戏神通藏。欲分别知自在之藏。欲于自在藏心得自在。欲清净十种藏一向专求此诸功德诣长者所。欲满诸愿。欲超出生死。欲得自在法。欲具恭敬门。欲具方便门。欲远离诸垢。欲清净庄严。欲身心柔软。欲调伏诸根。白言。我闻大圣善教菩萨方便正道。普照一切显现妙法。示导津济开正法门。除灭颠倒拔疑惑刺。心离迷垢照除重闇。离诸烦恼永得清凉。弃舍谄曲超出生死。离不善根长养善根。远离诸趣无所染著。灭一切障求萨婆若。到法王城。其心安住大慈大悲。教菩萨行修诸三昧。其心安住随顺法门。发广大心具足诸力。照明一切诸群生心。唯愿大圣。为我分别。云何菩萨。向菩萨道修菩萨道。既修习已。令速清净菩萨之行。具成菩萨圆满净行。时解脱长者。以过去善根力佛威神力文殊师利忆念力故。入菩萨三昧门。其三昧门。名摄一切佛刹无量旋陀罗尼。入已。得清净身。于其身内。十方各见十佛世界微尘等佛及严净刹。一切大众过去所行。彼诸如来神力自在。一切大愿功德之具。诸清净行庄严正道。成等正觉转净法轮。教化众生究竟诸法。于其身内皆悉显现。而无杂乱不相障碍。如本相住。形色不同。种种庄饰。菩萨大众围绕庄严。显现一切诸佛自在。说诸愿门。示现无量自在神力。或于一刹。处兜率天。而作佛事。或于一刹。示现命终。或现受胎。或现处胎。显自在力。或现出生。或现处中宫。或现出家。或现往诣庄严道场。或现降魔。或现成佛。或现天宫夜叉乾闼婆诸世界王。大众围绕请转法轮。或现转法轮。或现入诸趣。或现般涅槃。或现分舍利。或现起塔种种庄严。彼诸如来为种种众生诸众生海。种种方便。种种根。种种烦恼习气。或于小众而现大众。所谓一由旬众现十由旬众。乃至不可说佛刹微尘等由旬众。而为说法。彼诸如来。以微妙音所说正法。善财童子悉闻受持。又见彼佛自在神力。不可思议菩萨三昧。尔时解脱长者。从三昧起。告善财言。善男子。我已成就如来无碍庄严法门。得此法门已。睹见东方阎浮檀光世界。星宿王如来应供等正觉。明净藏菩萨等一切大众。又见南方诸力世界。普香如来应供等正觉。心王菩萨等一切大众。又见西方香光世界。须弥灯王如来应供等正觉。无碍心菩萨等一切大众。又见北方圣服幢世界。自在神力无有能坏如来应供等正觉。自在势菩萨等一切大众。又见东北方一切乐宝世界。无碍眼如来应供等正觉。无碍化菩萨等一切大众。又见东南方香焰光世界。香智如来应供等正觉。自在慧焰光菩萨等一切大众。又见西南方普照慧日世界。法界轮幢如来应供等正觉。散一切化幢菩萨等一切大众。又见西北方普净现世界。一切佛宝无上幢如来应供等正觉。法幢王菩萨等一切大众。又见上方无尽佛性世界。无量慧光圆满幢如来应供等正觉。法界地幢王菩萨等一切大众。又见下方佛解脱光世界。无碍慧幢如来应供等正觉。一切众生世界幢王菩萨等一切大众。善男子。我见十方各一万佛刹微尘等如来。彼诸如来不来至此。我不往彼。善男子。我若欲见安乐世界无量寿佛。随意即见。妙乐世界阿閦如来。善住世界师子如来。善现圆满光明世界月慧如来。宝师子庄严世界毗楼遮那如来。善男子。如是等一切诸佛。随意即见。彼诸如来不来至此。我不往彼。知一切佛无所从来。我无所至。知一切佛及与我心皆悉如梦。知一切佛悉如电光。了知己心如水中像。知一切佛皆悉如幻。己心亦尔。知一切佛音声如响。己心亦尔。如是知。如是解。如是入。善男子。当知菩萨皆由己心。得诸佛法修菩萨行。净一切刹教化众生。出诸大愿一切智城。游戏神通不思议门。诸佛菩提一切自在无碍境界。皆由己心。具甚深智了一切法。是故善男子。以诸善根增长己心雨甘露法润泽其心。于境界中令心清净。勤修精进令心坚固。专念正法令心不乱。智慧明净远离心垢。明净慧光照察其心。生自在心发广大心。与诸佛等。如来十力以照其心。善男子。我唯修此如来无碍法门。云何能说菩萨诸行。无障碍智。无碍净行。安住观察现在诸佛三昧。得无涅槃三昧。具足三世平等正法。善知平等三昧境界之地。具足净身。住诸佛住。不坏境界。一切诸方法门境界。智门圆满。智慧观察。普照一切于己身中悉现一切世界成坏。而于己身及诸世界不生二想。究竟众行功德具足。善男子。于此南方。有一国土名曰庄严阎浮提顶。彼有比丘名曰海幢。汝诣彼问。云何菩萨。向菩萨道修菩萨行。时善财童子。头面敬礼解脱长者足。右绕毕。赞叹无量阿僧祇功德。眷仰观察。心无厌足。悲泣流泪。专念善知识。顺善知识。观善知识。由善知识得一切智。于善知识远离谄曲。于善知识发慈母心。远离一切无益法故。于善知识发慈父心。能生一切诸善法故。辞退南行　　　　大方广佛华严经卷第四十六　　　　大方广佛华严经卷第四十七　　　　东晋天竺三藏佛驮跋陀罗译　　　　入法界品第三十四之四　　尔时善财童子。正念思惟解脱长者教。念不可思议菩萨法门。思惟不可思议菩萨慧光。随顺深入不可思议甚深法界。摄取菩萨不可思议净妙功德。显现如来不可思议自在神力。解了不可思议庄严佛刹。分别知佛不可思议住持庄严安住境界。思惟不可思议菩萨境界三昧庄严。分别不可思议世界究竟无碍。向不可思议菩萨坚固净业深心。受持不可思议净业诸愿。渐趣南方。至庄严阎浮提顶国。周遍推求海幢比丘。见在静处结跏趺坐。三昧正受灭出入息。身安不动寂然无觉。从其足下出阿僧祇长者。阿僧祇婆罗门。皆悉顶冠众宝天冠。各赍妙宝上味饮食一切宝衣香华宝鬘末香涂香资生之具。摄诸贫穷安慰抚接。雨众宝物。令一切众生皆大欢喜充满十方。从其两膝出刹利婆罗门。皆悉聪慧。形色威仪服饰庄严皆悉不同。以微妙音训导众生。离恶修善住真实义。说四摄法。令众生欢喜充满十方。从腰两边。出一切众生数等五通仙人。或服草衣或树皮衣。皆执澡瓶持三奇杖。威仪庠序无有变异。游行虚空赞叹三宝。为众生说清净梵行。调伏诸根演真实义。摄取世间。令诸众生入智慧海。又复演说世间诸论。令次第住一切善根。充满十方。从其两胁出不可思议龙。不可思议龙女。显现不可思议诸龙自在。摄取众生。雨不可思议香庄严云。华庄严云。鬘庄严云。宝盖庄严云。宝幡庄严云。众宝庄严云。无价摩尼宝庄严云。宝璎珞庄严云。宝座庄严云。宝宫殿庄严云。宝莲华庄严云。宝冠庄严云。天形像庄严云。天女庄严云雨如是等云。各不可思议。普照十方一切世界。而以供养一切如来。普令众生皆大欢喜。充满法界。从胸德字。出无量阿僧祇阿修罗王。示现阿修罗王不可思议自在神力。震动一切诸大海水及百千世界。令诸山王皆相冲击。震动一切诸天宫殿。映蔽一切诸魔光明。悉如聚墨。降伏一切诸魔军众。除灭众生放逸高慢。离怒害心灭不善法。坏烦恼山弃舍战诤。又以神力觉悟诸生。厌离诸恶永绝生死。不著诸趣普令众生常乐寂灭。住菩提心。净菩萨行。住诸波罗蜜。究竟菩萨地。照一切法。普照诸佛方便之法。充满法界。从其背出阿僧祇声闻缘觉。应以二乘化众生故。著我见者教不净观。贪欲多者教慈心观。嗔恚多者教缘起观。愚痴多者教方便智观察诸法。为等分者说无著法。著境界者说妙愿境界。乐寂灭者教入诸趣饶益众生。充满法界。从其两肩出阿僧祇诸夜叉王。诸罗刹王。种种恶身。长短形色。乘种种乘。各与其众而自围绕。其有众生能行善者。及众贤圣诸菩萨等。若向正道若得果证。皆悉防卫而守护之。或作金刚力士守护诸佛及佛住处。若有众生。遭诸恐怖。亦防护之悉令无畏。诸疾病者令得除愈。诸在难者悉令解脱。除灭横死离诸热恼。教化众生令得实利。坏生死轮赞叹法轮摧外道轮。充满法界。从其腹出百千阿僧祇紧那罗王。各与百千阿僧祇阿僧祇紧那罗女眷属围绕。出百千阿僧祇乾闼婆王。各与百千阿僧祇阿僧祇乾闼婆女眷属围绕。出百千阿僧祇天娱乐音。说实相法赞叹诸佛。称美菩提及菩萨行。叹菩提门入法轮门。好乐一切自在法门。演说一切般涅槃门。摄持一切诸佛教门。欢喜一切众生之门。严净一切诸佛刹门。讲说一切诸法界门。除灭一切诸障碍门。宣明一切诸善根门。充满法界。从其口出百千阿僧祇转轮圣王。七宝具足四兵围绕。放无悭光雨摩尼宝。诸贫苦者悉令富乐无财施者令得惠施。为诸群生叹离杀盗邪淫之法。修习慈心。常说爱语。饶益众生。除灭妄语。远离恶口。摄取众生。远离两舌说和合语。离无义语说甚深法。悉令众生远离口过。赞叹大悲。令众生欢喜离嗔恚心。分别世间一切正法。观察因缘照明真谛。拔诸群生邪见毒刺。除灭疑惑离一切障。明法实义。充满法界。从其两目出百千阿僧祇日。普照十方灭一切闇。悉令众生除灭垢曀。远离一切恶道苦毒。令寒者得温。于垢浊佛刹。放明净光。广说乃至普照金银琉璃等一切世界及众生类。除灭众生心之重闇。悉令欢喜。能辨众生无量事业。庄严一切世界。妙法境界。充满法界。从其眉间出百千阿僧祇天王帝释。无量杂宝以为庄严。持释王法。普照一切诸天宫殿。震动一切须弥山王。悉令诸天于天境界生厌离心。叹功德力明智慧力。起直心力长深心力。严净念力坚固菩提心。远离欲乐。赞叹乐见一切诸佛。不叹乐境界乐。叹闻法乐。离世间乐。观察诸法智慧之乐。离阿修罗战斗恐怖灭烦恼军远离死畏。愿降众魔兴妙法山。说须弥山等广大法句。能辨众生无量事业。充满法界。从其额上出无量梵天。妙色端严世界无伦威仪庠序。演出妙音赞叹诸佛劝请说法。令众生欢喜。乃至能辨众生无量事业。充满法界。从其头上。出阿僧祇诸菩萨众。种种形色相好严身。放无量光网。现檀波罗蜜。赞叹布施。远离悭吝无所贪著。庄严一切世界。称扬净戒远离恶戒。安立众生菩萨律仪。叹大乘戒。出生大悲功德之藏。说一切有皆悉如梦。说五欲乐无有滋味。安立众生离烦恼法。称扬赞叹金色身业。赞叹慈心远离杀害。灭畜生趣。叹多闻力。安立众生于忍辱力。叹普照自在。远离放逸。安立众生于不放逸。叹禅波罗蜜。心得自在。拔邪见刺。赞叹正见。般若波罗蜜。乐智自在。叹随世间远离生死。而于诸趣自在受生。叹愿力满足。出诸通明自在寿命。赞叹一切陀罗尼力。出生愿力。净三昧力。现自在生。赞叹智慧。普照一切众生诸根。分别演说诸心心行。照十力智。赞叹自在萨婆若。充满法界。从其顶上。出百千阿僧祇佛身分。具足相好庄严。犹如金山。普照一切。出妙音声。充满法界。显现无量无边神力自在。普雨一切甘露法云。为坐道场菩萨。雨平等法云。为灌顶菩萨。雨普门法云。为深忍菩萨。雨普庄严法云。为童真菩萨。雨坚固山法云。为不退菩萨雨海藏法云。为成就直心菩萨雨普境界法云。为方便道菩萨雨自性地音声法云。为生贵菩萨雨随顺世间法云。为修行菩萨雨厌离法云。为治地菩萨雨长养法藏法云。为初发心菩萨雨精进法云。为信行者雨无尽门法云。为色界众生雨无尽平等法云。为大梵天雨普藏法云。为大自在天雨生力法云。为魔天王雨心幢法云。为化乐天雨净念法云。为兜率天雨净意法云。为夜摩天雨欢喜法云。为帝释天雨庄严虚空法云为夜叉王雨欢喜法云。为乾闼婆王雨自在圆满法云。为阿修罗王雨大境界法云。为迦楼罗王雨无量世界法云。为紧那罗王雨饶益众生胜智法云。为诸人王雨不可乐法云。为诸龙王雨欢喜幢法云。为摩睺罗伽王雨寂静法云。为地狱众生雨不乱念庄严法云。为诸畜生雨智慧法云。为阎罗王处雨无畏法云。为饿鬼处雨正希望法云。悉令众生向贤圣门。充满法界。彼诸如来。一一毛孔。各放阿僧祇净光明网。阿僧祇妙色。阿僧祇庄严。阿僧祇境界。辨阿僧祇事。充满十方　　尔时善财。一心观察海幢比丘。念彼三昧法门。思惟不可思议菩萨境界。思惟无量无作现在庄严普门法门。观察法界庄严智慧。依佛智住。出菩萨力。建菩萨愿力。增广菩萨诸行。如是正立观察一日一夜。乃至七日七夜。半月一月。乃至六月六日。过此以后。海幢比丘从三昧起。尔时善财。叹未曾有。合掌白言。甚奇大圣。如此三昧最为甚深。如此三昧最为广大。如此三昧境界无量。如此三昧不可思议神力自在。如此三昧不可称量。如此三昧慧光明净。如此三昧阿僧祇庄严以为庄严。如此三昧境界不可坏。如此三昧无有退转。如此三昧普照十方一切世界。如此三昧具有无量义趣方便。大圣。其有菩萨入此三昧。能为一切除灭众苦。永绝地狱饿鬼畜生一切楚毒。远离诸难。令天人趣悉得寂静。令众生欢喜。常乐甚深禅定境界。厌离有为超出三界。发菩提心。长养智慧功德因缘。长养弥广无上大悲。生大愿力。照菩萨道。智慧庄严大波罗蜜。究竟出生大乘境界。智慧遍照普贤所行。得菩萨诸地智慧光明。具一切菩萨清净愿行。证一切智境。大圣。此三昧者。名为何等。善男子。此三昧名普眼舍得。又名清净光明般若波罗蜜境界。又名清净庄严普门。善男子。修习般若波罗蜜故。得此三昧。得此三昧时。即得百万阿僧祇三昧。大圣。此三昧唯有此功德境界。复有余耶。善男子。此三昧者。分别一切世界。无所障碍。究竟一切世界。无所障碍。游行一切世界。无所障碍。庄严一切世界。无所障碍。修治一切世界。无所障碍。严净一切世界。无所障碍。见一切佛。无所障碍。观一切佛功德。无所障碍。知一切佛自在神力。无所障碍。究竟一切佛力。无所障碍。度一切佛功德大海。无所障碍。雨一切佛净妙法云。无所障碍。度一切佛法。无所障碍。得一切佛转法轮智不可破坏。无所障碍。得一切佛清净大众海之源底。无所障碍。随顺普入十方世界。无所障碍。随顺观察十方佛法。无所障碍。大悲摄取十方众生。无所障碍。大慈充满十方世界。无所障碍。见十方佛心无厌足。无所障碍。随顺遍入众生大海。无所障碍。了知众生一切根海。无所障碍。分别一切诸众生海。无所障碍。善男子。我唯知此清净光明般若波罗蜜三昧法门。云何能说诸大菩萨究竟之行。诸大菩萨皆悉深入智慧大海。善能分别清净法界。智慧究竟一切法趣。慧光无量。充满一切。得大陀罗尼自在光明。一切三昧圆满清净。出生一切自在通明。深入一切无尽辩海。雷震一切诸地音声。悉能救护一切众生。我尚不能说彼所行。况其功德。显其境界。说其境界。照其法门。明其积聚诸功德藏。说其正道。诸三昧流平等智慧。善男子。于此南方有一住处。名曰海潮。彼有园林名普庄严。有优婆夷名曰休舍。汝诣彼问。云何菩萨。修菩萨道净菩萨道。时善财童子。欢喜无量。于海幢比丘所。不坚固中而得坚固。于不实中而得真实。究竟功德妙藏境界。得明净智。普照一切。逮得甚深三昧光明。到净解脱方便。观察一切世界。净诸法门。明净智慧。普照十方。头面礼足绕无数匝。眷仰观察辞退南行　　尔时善财童子。正念思惟海幢比丘。心未曾舍。乐见无厌。顾恋圣音。目想慈颜。正念思惟。其心境界。三昧境界。愿行境界。正念思惟明净智慧。敬善知识。向善知识。念善知识教。于善知识起爱恭敬。又作是念。因善知识得见诸佛。善知识者。开示显现一切佛法。善知识者是奇特法。令人得见诸佛法故。善知识者为明净眼。令人见佛如虚空故。善知识者为善津济。令人于佛华池得源底故。渐渐南行至海潮处。见普庄严园林。七宝垣墙周匝围绕。诸妙宝树行列庄严。一切华树雨华如云布散其地。香树芬馨普熏十方。鬘树垂鬘宝树雨宝遍布庄严。众宝衣树弥覆一切。诸音乐树出微妙音。以如是等诸珍玩具而以庄严。此园林中有一万讲堂众宝合成。一万楼阁阎浮檀金以覆其上。一万宫殿毗楼遮那宝藏庄严。一万浴池众宝合成。七宝栏楯周匝围绕。八功德水湛然盈满。阎浮檀金沙净水宝珠遍布池底。四面宝阶端严齐正。宝多罗树周匝行列。凫雁鸳鸯孔雀哀鸾。异类众鸟游戏其中出和雅音。覆以金网。风自然起出微妙声。设众宝帐宝树周遍。建阿僧祇殊胜宝幢。放大光明照百由旬。百万池沼黑栴檀泥凝积池底。生宝莲华充满其中。从彼莲华出大光明普照一切。彼园林中有大宫殿名庄严幢。海藏妙宝以为其地。琉璃宝柱庄严殊妙。巍巍高大。犹若金山。众生见者无不喜乐。有阿僧祇净摩尼宝普照一切。出自然香。谓明相香。香王香。觉悟香等敷众宝座。谓莲华藏座。照诸方藏座。明净藏座。众生悦乐藏座。师子藏座。离垢宝藏座。不思议藏座。普门摩尼妙宝藏座。光严藏座。大海藏座。金刚师子藏座。无量窗牖妙宝庄饰。又张一万众妙宝帐。谓宝衣帐。妙宝华帐。宝树枝帐。摩尼宝帐。金帐。庄严帐。香帐。娱乐帐。自在龙王帐。马王帐。释天庄严宝帐。一万宝网绞络其上。谓金铃网。珍宝盖网。众宝像网。海藏珠网。青琉璃摩尼宝网。师子吼网。月摩尼网。香像网。众宝山网。宝王网。一万光明普照世界。谓夜光摩尼光明。日藏摩尼净宝光明。月幢摩尼妙宝光明。香阎光明。妙藏摩尼宝光明。钵昙摩光明。夜光摩尼净宝光明。大灯摩尼净宝光明。普照诸方摩尼光明。又出十种大香电光。雨十种云。出过诸天。谓十种黑栴檀云。十种曼陀罗华云。十种庄严云。十种鬘云。十种杂色衣云。十种宝云。十种天子云。十种天女云。十种菩萨云。常乐闻法。尔时休舍优婆夷。处金色藏座。海藏宝庄严网罗覆其身。吉由罗庄严出过诸天。大摩尼网庄严其首。师子珠宝无量如意净摩尼宝严饰其身。无量亿众恭敬围绕合掌而住。东方无量众生。诸梵天王梵身大梵梵辅。他化自在天王。乃至人及非人。一切诸王。来诣其所。南西北方四维上下亦复如是。其有得见此优婆夷者。一切众病皆悉除愈。心净离垢拔邪见刺。除灭障碍净无碍地。于彼地中长养善根成就诸根方便。摄一切智。一切陀罗尼门。一切三昧门。皆现在前。发一切愿门。究竟一切行门。出生一切净门。其心广大。出生一切通。得无碍身靡所不至。尔时善财童子。入普庄严园林。周遍观察。见休舍优婆夷处金色座。往诣其所。头面礼足绕无数匝。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。唯愿为我具足演说。答言。善男子。我唯成就一法门。若见闻念知亲近我者。皆悉不虚。善男子。若有众生。不种善根。不亲近善知识。不为诸佛所护念者。彼诸众生不能见我。善男子。若有众生。能见我者。则于阿耨多罗三藐三菩提得不退转。东方诸佛常来我所。处宝师子座为我说法。南西北方四维上下一切诸佛悉来我所。处宝师子座为我说法。善男子。我常见诸佛菩萨。未曾远离。善男子。我此大众有八万四千亿菩萨。皆我同行于阿耨多罗三藐三菩提得不退转。此普庄严园林一切众会。亦于阿耨多罗三藐三菩提得不退转。善财白言。大圣。发菩提心来。为久如耶。答言。善男子。我念过去。于锭光佛所。出家求道净修梵行。恭敬供养闻法受持。次于离垢佛所。出家求道净修梵行。恭敬供养闻法受持。次于妙幢佛。妙德佛。功德藏佛。毗楼遮那佛。普眼佛。梵寿佛。自在佛。善天佛。善男子。我于如是等三十六恒河沙佛所。出家求道净修梵行。恭敬供养闻法受持。了知一切诸佛智慧。初发菩萨心。充满法界。无量大悲摄取众生。发诸菩萨无量大愿。究竟十方法界。无量大悲普覆众生。于一切刹一切劫中。修习菩萨无量诸行无量三昧力。不舍不转菩萨正道。菩萨无量陀罗尼力。善能护持一切众生。菩萨无量净智慧力。方便正念普照三世。菩萨无量诸通明力。遍游一切诸世界网。菩萨无量诸辩才力。能以一言悦一切众。善男子。我有菩萨无量自在神力。能以一身满一切刹。善财白言。大圣久如当成阿耨多罗三藐三菩提。善男子。菩萨不为教化一众生故发菩提心。不为教化百众生。乃至不为教化不可说不可说转众生故发菩提心。广说如阿僧祇品。不可教化一世界众生故发菩提心。乃至不为教化不可说不可说世界众生故发菩提心。不为教化阎浮提微尘等众生故。不为教化三千大千世界微尘等众生故。乃至不为教化不可说不可说三千大千世界微尘等众生故发菩提心。菩萨不为恭敬供养一如来故发菩提心。乃至不为恭敬供养不可说不可说诸如来故发菩提心。菩萨不为净一刹故发菩提心。乃至不为净不可说不可说刹故发菩提心。菩萨不为净阎浮提微尘等刹故发菩提心。乃至不为净不可说不可说三千大千世界微尘等刹故发菩提心。菩萨不为护持一佛法故发菩提心。广说如上。菩萨不为满一愿故发菩提心。不为庄严一刹故。不为知一佛眷属故不为受持一佛法故。不为知一众生心海故。不为度一众生根海故不为知一世界诸劫次第成败故不为知一众生烦恼习气故。不为断一众生烦恼故。不为满一众生行故。发菩提心。欲教化一切众生故发菩提心。欲恭敬供养一切诸佛。欲严净一切佛刹。欲守护受持一切佛法。欲满足一切大愿。欲知一切佛眷属。欲知一切众生心海。欲知一切众生心心所行。欲知一切众生诸根轮。欲知一切世界一切劫数次第成败。欲知一切众生烦恼习气。欲断一切众生烦恼。欲满一切众生行故发菩提心。善男子。略说菩萨有如是等百万阿僧祇方便法门。菩萨悉应究竟了知。随顺智慧。究竟修习菩萨等行。净一切佛刹。心无倒惑。善男子。是故我发此愿。净一切刹。我愿乃满。断一切众生烦恼习气。我愿乃满。大圣。此法门者。名为何等。善男子。此法门名离忧安隐幢。我唯知此法门。诸大菩萨其心如海。悉能容受一切佛法。我当云何能知其行。诸菩萨心坚固正直。如须弥山。诸大菩萨则为见药。若有见者除灭烦恼。诸大菩萨则为净日。除灭一切众生痴闇。诸大菩萨则为大地。悉能载持一切众生。诸大菩萨则为智风。长养一切众生实义。诸大菩萨则为自在。以净智光普照一切。诸大菩萨则为庆云。随其所应雨甘露法。诸大菩萨则为净月。放诸功德光明之网。诸大菩萨则为帝释。悉能守护一切众生。我当云何能知其行。善男子。于此南方有一国土。名曰海潮。彼有仙人名毗目多罗。善能解说菩萨诸行。汝诣彼问。时善财童子。头面礼足绕无数匝。观察无厌悲泣流泪。正念思惟。得菩提难。遇善知识难。得与上人共同止难。得菩萨诸根难。满足菩萨正直心难。值遇同意善知识难。观真实难。如法正教难。出生妙心难。念一切智难。长养法明难。作是念已辞退南行　　尔时善财童子。思惟随顺菩萨正教。净菩萨行。心能长养菩萨德力。心见诸佛。心欲菩提。心能发起长养大愿。心照十方一切诸法。心见法实。心覆一切无有散乱。心净智慧。观诸法界除灭痴闇。心净正直除灭障碍。心能降伏一切众魔。渐渐游行至海潮国。周遍推求仙人毗目多罗。时彼仙人在大林中。阿僧祇树庄严此林。宝叶普覆。诸华果树常以严饰。宝树雨宝遍散其地。大栴檀树周匝行列。诸沉水树常出妙香。尼拘律树。阎浮檀树。雨甘香果。优钵罗。钵昙摩。分陀利华。以为庄严。尔时善财。见彼仙人在此林中。服树皮衣萦发草坐。一万仙人以为眷属。如栴檀林栴檀围绕。往诣其所五体敬礼。念善知识能开导我萨婆若门。念善知识现真实道。念善知识能安置我一切智地。念善知识然智宝灯。明净慧光长养十力智慧光明。善知识道即一切智无尽之藏。善知识为灯。照一切智境界故。善知识为桥。度生死故。善知识为盖。生大慈力覆一切故。善知识为不虚。照一切法真实相故。善知识为海潮。满足大悲故。作是念已绕无数匝合掌而立。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。时彼仙人。观察大众而作是言。汝等当知。此童子者。已发阿耨多罗三藐三菩提心。请一切众生普施无畏。饶益一切众生。向深智海。欲饮一切诸佛法雨。欲尽一切法海源底。欲成世间智慧大海。欲兴大悲重云。欲雨甘露法雨。欲出世间明净智月。欲灭世间诸烦恼闇。欲长养一切众生善根。尔时大众。各持种种金色妙华香可悦乐。散童子上。头面礼足曲躬敬绕。作如是言。此童子者。悉能救护一切众生。灭三恶道。离阎罗趣一切诸难。消竭欲海除灭苦阴。舍愚痴闇断贪爱缚。能升功德金刚围山。建立世间智慧须弥。于世间出明净智日。显曜一切善根诸法。示导世间明识善恶。时彼仙人。告大众言。若有能发阿耨多罗三藐三菩提心者。得一切智。净一切佛功德之地。时彼仙人告善财言。善男子。我已成就菩萨无坏幢智慧法门。善财白言。大圣。彼法门者。境界云何。时彼仙人即申右手摩善财顶。摩已执善财手。即时善财自见其身。在于十方十佛世界微尘等佛所。见彼诸佛相好庄严。以阿僧祇宝珍玩之具。庄严其刹。又见彼佛眷属大海。所从闻法悉能受持。乃至不失一句一味。分别受持正法梵轮。受诸法云入佛大愿。净修诸力清净愿行。究竟诸功德藏。见彼诸佛。随应化度一切众生。见一切佛清净圆满大光明网。见已随顺无碍智慧光明。究竟佛力。或自见身。于一佛所。一日一夜。或复自见于余佛所。七日七夜。如是次第。于余佛所。或有半月一月。一岁百岁千岁。或百千岁百千亿岁。或百亿那由他岁。或半劫一劫百劫千劫百千劫。或百亿那由他劫。乃至不可说不可说那由他劫。或阎浮提微尘等劫。乃至不可说不可说世界微尘等劫。尔时善财。为无坏幢智慧法门照故。得明净藏三昧。无尽法门三昧照故。得游一切方陀罗尼光明。金刚圆满光明法门照故。得分别智意楼阁三昧。住平地庄严法藏般若波罗蜜精进照故。得佛虚空藏三昧光明。一切诸佛法轮三昧光明相照故。得三世圆满智无尽光明。时彼仙人放善财手。尔时善财即自见身还在本处。时彼仙人问善财言。汝忆念耶。答言唯然。大圣。善知识力故。善男子。我唯知此菩萨无坏幢智慧法门。我岂能知大菩萨行。诸大菩萨。皆得一切众生自在三昧。于一切时轮而得自在。出生诸佛无尽智慧。证一切佛严净慧灯。于一念中了三世事。于一切世间现净慧身。充满法界。随众生所应悉现其前。了知一切众生所行。圆满清净悉可爱乐。我岂能知大菩萨行。妙功德愿。严净佛刹。善察论机。智慧境界。甚深三昧。神力自在。解脱境界。游戏神通。法身音声。究竟智慧。如是等事非我境界。善男子。于此南方。有一国土。名曰进求。有婆罗门名方便命。汝诣彼问。云何菩萨向菩萨道。修菩萨道。时善财童子。欢喜无量。恭敬礼已绕无数匝。瞻仰观察辞退南行　　尔时善财童子。为无坏幢智慧法门所照。决了诸佛不可思议自在神力。善知菩萨不可思议法门。又不可思议菩萨三昧智慧。以照其心。得一切时三昧光明。得一切相三昧境界光明。得明净智。令一切众生得胜妙处。得一切至处道法门。随顺世间行。心无有二。以明净智普照境界。得一切声闻明净忍藏。得无生忍知法实相。常行菩萨行。不舍菩萨心。增长萨婆若心。得十力明普照一切。乐妙法音心无厌足。如说修行住萨婆若。究竟一切智境界。出生无量菩萨庄严心。满足菩萨清净大愿。于一念顷。遍至一切诸佛刹网。教化成熟无量众生海。心无懈倦。悉见菩萨无量行境界。悉分别见一切世间。见诸佛刹种种庄严。于微细境界。悉能安置无量世界。又能见彼种种庄严。悉能分别无量世界诸语言法。又知无量众生欲乐。知诸众生无量所行。以无量方便教化众生。善知殊方。随其所应化度众生。念善知识渐渐游行至进求国。周遍推求彼婆罗门。时婆罗门。修诸苦行求一切智四面火聚犹如大山。中有刀山高峻无极。从彼山上自投火聚。尔时善财。诣婆罗门。头面礼足合掌而立。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。愿为我说。答言。善男子。汝今若能登此刀山投火聚者。菩萨诸行皆悉清净。尔时善财。作如是念。得人身难。离诸难难。得无难难。得净法难。值佛世难。具诸根难。闻佛法难。遇善知识难。得与同止难。得闻正教难。得正命难。顺趣正法难。此将非魔魔所使耶。非善知识而现善知识相。将非恶菩萨耶。而今为我作寿命难。作善根难萨婆若难。此非正教险恶道耳。远离法门萨婆若等一切佛法。作是念时。十万梵天在虚空中。作如是言。善男子。莫作是念。莫作是念。此是大圣。具足金刚智慧光明。精进不退。悉已究竟一切境界。欲竭一切众生贪爱大海。欲裂一切诸邪见网。欲烧一切众生烦恼。除灭愚闇普照一切。令一切众生离生死险难。除灭三世愚痴闇冥。放净光明普照一切。时诸梵天及自在天。众生主天等诸邪见天。作如是言。我造众生。我为一切世间最胜。我为最上。我为第一。是诸天等。见婆罗门修大苦行。五热炙身。见如是已。各于诸禅不得滋味。来诣其所。时婆罗门。以自在力而为说法。令灭邪见舍离我心。发大慈悲普覆众生。长养菩提正直之心。开四种道求佛法身。随所应化悉能示现。佛微妙音一切悉闻无有障碍。复有一万魔。在虚空中。以种种摩尼宝华散婆罗门。告善财言。善男子。此婆罗门苦行力故。放大光明。令我宫殿诸庄严具悉如聚墨。我不复乐。即与无量诸天天女眷属围绕来诣其所。为我说法。悉于阿耨多罗三藐三菩提得不退转。复有一万他化自在天。在虚空中。各持天华恭敬供养。作如是言。善男子。此婆罗门苦行力故。放大光明。令我宫殿诸庄严具悉如聚墨。我不复乐。即与眷属来诣其所。为我说法。令我于心而得自在。于烦恼中而得自在。于受生中而得自在。除灭障碍而得自在。于一切三昧而得自在。于庄严具而得自在。于寿命中而得自在。乃至令我于一切佛法而得自在。复有一万化自在天。在虚空中。以天妓乐恭敬供养。作如是言。善男子。此婆罗门五热炙身。放大光明。照我宫殿及庄严具。照已悉令我等不乐五欲不求欲乐身心柔软。与眷属俱来诣其所。为我说法。净心。明净心。善奇特心。柔软心。欢喜心。乃至逮得清净十力。长养离生出生无量清净之身。乃至得佛清净法身。得清净口。微妙音声遍至一切无所障碍。乃至得一切智。复有一万兜率陀天。与其眷属在虚空中。雨一切末香云。恭敬供养。作如是言。善男子。此婆罗门五热炙身时。我自于宫殿不乐须臾来诣其所。为我解说无著之法。少欲知足。长养善根。发菩提心。乃至究竟一切佛法。复有一万诸天三十三天及阿修罗。与眷属俱在虚空中。雨曼陀罗华云。摩诃曼陀罗华云。恭敬供养。作如是言。善男子。此婆罗门五热炙身时。我于天乐不须臾乐著。来诣其所。为我说法。远离欲乐。乃至为我说无常法变易不住。断除一切放逸高慢。长养发起菩提之心。又善男子。我见此婆罗门时。须弥山顶六种震动。我于尔时。心大恐怖。专求一切智。复有一万大龙王。伊那槃那难陀跋难陀等。兴黑栴檀香云。诸龙王女出妙乐音。雨天华云天香水云。恭敬供养。作如是言。善男子。此婆罗门五热炙身时。放大光明。普照一切龙王宫殿。令诸龙王离热沙苦金翅鸟怖。灭嗔恚热身体清凉。发欢喜心。发喜心已。而为说法。厌恶龙趣至诚悔过除灭业障。发阿耨多罗三藐三菩提心。乃至住一切智。复有一万夜叉王。种种供养此婆罗门及以善财。作如是言。善男子。此婆罗门五热炙身时。我及罗刹鸠槃荼等。悉于众生发大慈心。无所娆害。慈心力故。不乐宫殿。与眷属俱来诣其所。彼婆罗门。以大慈心荫覆我等。令我欢喜身心柔软安隐快乐。为我说法。乃至令无量夜叉罗刹鸠槃荼等。发阿耨多罗三藐三菩提心。复有一万乾闼婆王。在虚空中。作如是言。善男子。此婆罗门五热炙身时。放大光明照我宫殿。悉令我等得不思议乐。来诣其所。为我说法。乃至令发阿耨多罗三藐三菩提心得不退转。复有一万阿修罗王。在虚空中。右膝胡跪一心合掌。恭敬供养。作如是言。善男子。此婆罗门五热炙身时。一切阿修罗宫殿大地大海皆悉震动。我等尔时除灭高心。来诣其所。为我说法。远离一切谄曲幻心。得深法忍。安住不动。具足十力。复有一万迦楼罗王。勇力持等。化为外道童子。在虚空中。作如是言。乃至为我说法。安立大慈。赞叹大悲。度生死海。没于五欲泥者。叹净直心门。生慧方便翅。随其所应皆悉化度。复有一万紧那罗王。在虚空中。作如是言。善男子。此婆罗门五热炙身时。于我宝多罗树中。金铃网中。宝璎珞中。诸宝树中。种种乐器中。自然演出微妙音声。佛声法声比丘僧声。不退转诸菩萨声。菩提心声。某方某国有某菩萨。发菩提心。修行苦行。修大布施。庄严道场。往诣道场。成正觉声。善男子。我闻是声即大欢喜来诣其所。为我说法。令无量众生于阿耨多罗三藐三菩提得不退转。复有无量欲界诸天。在虚空中。供养恭敬。作如是言。善男子。此婆罗门五热炙身时。放大光明。乃至普照阿鼻地狱。除灭苦痛。若有众生见斯光者命终生天。知报恩故舍五欲乐。来诣其所乐观无厌。为我说法。乃至令无量众生发菩提心。尔时善财童子。闻奇特法。心大欢喜。于婆罗门所。发起真实善知识心。头面礼足。如是白言。向疑圣教。违知识教。唯愿大圣。受我悔过。时婆罗门。为善财童子。而说偈言　欲求菩提者　　当顺知识教　除灭诸疑惑　　一心常恭敬　修习于正道　　知法真实相　安住于道场　　成就佛菩提　　尔时善财童子。即登刀山自投火聚。未至中间。即得菩萨安住三昧。既至火焰。复得菩萨寂静安乐照明三昧。得三昧已。白言。甚奇。大圣。如是刀山及大火聚。我身触时安隐快乐。时婆罗门。告善财言。善男子。我唯成此菩萨无尽法门。明净法王诸菩萨行。满足诸愿。悉灭众生烦恼邪见。得不退转。不可尽心。离懈怠心。一切无畏。得金刚那罗延藏。究竟大境界。无有疲倦。远离诸垢。不动如风轮。精进不退。以大庄严而自庄严。饶益众生。如是法门。我当云何能知能说。善男子。于此南方有城名师子奋迅。有一童女名弥多罗尼。汝诣彼问。云何菩萨学菩萨行。修菩萨道。时善财童子。头面礼足绕无数匝。观察无厌辞退南行　　　　大方广佛华严经卷第四十七　　　　大方广佛华严经卷第四十八　　　　东晋天竺三藏佛驮跋陀罗译　　　　入法界品第三十四之五　　尔时善财童子。起不可思议恭敬之心。好乐净法专向大乘。求诸佛智亲近如来。观法境界无所障碍。决定实际住实境界。至三世际。解了三世如虚空际。决定了知三世法际。不作法际住无碍际。不违业际。决定了知佛际非际。住如来住。灭一切妄想。不著一切佛。一切眷属。一切世界。知一切众生非我无实。一切音声离语言道。解一切色犹如电光。渐渐南行。至彼城已。周遍推问弥多罗女。为在何所。时有人答。今在师子幢王宫内。闻已即诣门下。求见彼女。时无量人众悉入宫中。善财问言。诸人今者为诣何所。答言。我等欲诣弥多罗女听受正法。尔时善财。作如是念。此王宫门。自在出入无所障碍。善财即入。见彼女人。处在明净宝藏法堂。地玻璃色。琉璃为柱。金刚为壁。阎浮檀金栏楯窗牖。光明普照。阿僧祇摩尼宝而庄校之。又千宝藏摩尼宝镜圆满庄严。众生所乐明净妙宝。以为严饰。又阿僧祇摩尼宝网。罗覆其上。百千金铃出微妙音。有如是等不可思议众宝校具。庄严讲堂。见彼女人。身如真金。目发绀色。处净水香宝师子座。覆以金网。敷众宝衣。大众围绕。以梵音声而为说法。见已头面礼足绕无数匝。合掌恭敬于一面住。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。答言。善男子。汝谛观此法堂庄严。尔时善财。见一一琉璃柱中。一一金刚壁中。一一摩尼镜中。一一形像中。一一宝中。一一庄严中。一一金铃中。一一宝树中。一一宝形像中。一一宝璎珞中。悉见法界等一切如来。从初发心。修菩萨行。成满大愿。功德庄严。成等正觉。转净法轮。乃至示现无余涅槃。如净水中见月影像。善财童子。于一切境界庄严具中。见一切佛。从初发心。乃至示现无余涅槃。亦复如是。皆是彼女过去善根依果力故。尔时善财。正念诸佛。恭敬合掌。白言大圣。此何法门。答言。善男子。是般若波罗蜜普庄严法门。我于三十六恒沙佛所。修此法门。彼诸如来各以异门。令我入此般若波罗蜜普庄严法门。善财白言。大圣。此法门者。境界云何。答言。善男子。我入此法门。正念思惟。分别受持。生平等时。得普门陀罗尼等百万阿僧祇陀罗尼门。以为眷属。所谓佛刹陀罗尼门。佛陀罗尼门。法陀罗尼门。众生陀罗尼门。过去陀罗尼门。未来陀罗尼门。现在陀罗尼门。安住实际陀罗尼门。功德陀罗尼门。功德具陀罗尼门。智陀罗尼门。智具陀罗尼门。诸愿陀罗尼门。分别诸愿陀罗尼门。行陀罗尼门。修集行陀罗尼门。净行陀罗尼门。满足行陀罗尼门。业陀罗尼门。不违业陀罗尼门。业流陀罗尼门。业所作陀罗尼门。远离恶业陀罗尼门。向正业陀罗尼门。业自在陀罗尼门。善行陀罗尼门。善行三昧陀罗尼门。三昧陀罗尼门。随顺三昧陀罗尼门。分别三昧陀罗尼门。无坏三昧陀罗尼门。诸通明陀罗尼门。心海陀罗尼门。种种心陀罗尼门。净心地陀罗尼门。普照重恶心陀罗尼门。心喜调御师陀罗尼门。发起众生陀罗尼门。烦恼陀罗尼门。习气陀罗尼门。烦恼方便陀罗尼门。欲陀罗尼门。众生所行陀罗尼门。众生种种业行陀罗尼门。众生世间自性陀罗尼门。众生相陀罗尼门。方陀罗尼门。说法陀罗尼门。大悲陀罗尼门。大慈陀罗尼门。寂灭陀罗尼门。诸言语道陀罗尼门。方便非方便陀罗尼门。随顺陀罗尼门。分别陀罗尼门。摄取陀罗尼门。无碍实际陀罗尼门。普陀罗尼门。佛法陀罗尼门。菩萨法陀罗尼门。缘觉法陀罗尼门。声闻法陀罗尼门。世间法陀罗尼门。世界起陀罗尼门。世界灭陀罗尼门。世界形色陀罗尼门。净世界陀罗尼门。垢世界陀罗尼门。于净世界现垢浊刹陀罗尼门。于垢世界现清净刹陀罗尼门。纯净世界陀罗尼门。纯垢世界陀罗尼门。平等世界陀罗尼门。翻覆世界陀罗尼门。伏住世界陀罗尼门。入因陀罗网陀罗尼门。回转世界陀罗尼门。住相陀罗尼门。小处置大陀罗尼门。大处置小陀罗尼门。分别佛身陀罗尼门。放佛庄严光明网陀罗尼门。分别如来圆满音声陀罗尼门。佛正法轮陀罗尼门。生佛法轮陀罗尼门。分别佛法轮陀罗尼门。无坏佛法轮陀罗尼门。佛辩法轮陀罗尼门。向佛法轮陀罗尼门。能作佛事陀罗尼门。向诸佛众陀罗尼门。分别诸佛大众陀罗尼门。诸佛无尽大眷属海陀罗尼门。普照佛力陀罗尼门。如来三昧陀罗尼门。如来三昧神力自在陀罗尼门。究竟佛事陀罗尼门。住佛所住陀罗尼门。佛持陀罗尼门。佛化陀罗尼门。佛知众生心心所行陀罗尼门。佛神力自在陀罗尼门。住兜率天陀罗尼门。乃至示现入般涅槃陀罗尼门。饶益无量众生陀罗尼门。诸甚深法陀罗尼门。诸庄严法陀罗尼门。菩提心色法方便陀罗尼门。菩提心起色陀罗尼门。愿色陀罗尼门。行色陀罗尼门。通明色陀罗尼门。出生死色陀罗尼门。清净智色陀罗尼门。清净慧色陀罗尼门。菩提无量色陀罗尼门。自心净色陀罗尼门。善男子。我唯知此般若波罗蜜普庄严法门。诸大菩萨心如虚空。入深法界功德成满。安住出世法。远离世间行。具足清净离痴慧眼。决定了知无量法界。智慧无量与虚空等。得无碍眼。于一切境界无所障碍。住无碍地藏。普照一切。善能分别一切法义。一切世间无能坏者。行世间行无所染著。善巧方便。饶益摄取一切众生。随其所应悉能示现。于一切时转正法轮而得自在。如是功德。我当云何能知能说。善男子。于此南方。有一国土。名曰救度。彼有比丘名曰善现。汝诣彼问。云何菩萨学菩萨行。修菩萨道。时善财童子。头面礼足。绕无数匝。辞退南行　　尔时善财童子。正念思惟甚深法门。思惟甚深法界。思惟甚深法地。思惟甚深众生。思惟甚深诸行。思惟甚深众生心流。思惟甚深众生如光。思惟甚深诸法之性。思惟甚深众生语法。思惟甚深法界圆满庄严。思惟甚深种诸业行。思惟甚深世间业所庄饰。渐渐游行至救度国。于城都聚落村邑市里。仙人住处山林旷野。周遍推求善现比丘。见彼比丘在林经行。形貌端严颜容姝妙。其发右旋如绀青色。顶有肉髻身色紫金。其目长广如青莲华。唇口丹色如频婆果。颈项圆直修短得所。胸有德字。胜妙庄严。七处平满。其臂纤长。手指缦网。金轮庄严。佣髀鹿[月*专]。腰腹不现。师子上身如净居天。其身圆满如尼拘树王。相好庄严。如雪山王。出诸良药。圆光一寻。诸根调伏。目视安谛。智慧无碍。犹如大海其心不动。一切世间。所不能坏。天龙八部恭敬围绕。彼比丘经行时。地天。持地步天。出宝莲华随覆其迹。无尽圆满天。除灭众闇。觉天。雨杂华云。不动藏天。现诸宝藏。普光胜虚空天。庄严虚空。妙德海天。散宝供养。离垢藏须弥山天。合掌礼侍恭敬供养。无碍力天。起香华风云而供养之。夜天。以庄严身五体敬礼。常觉日天。持明净宝幢。庄严虚空除灭闇冥。尔时善财。往诣其所。头面礼足。白言大圣。我向阿耨多罗三藐三菩提。求菩萨行。我闻大圣。善能开导诸菩萨道。云何菩萨学菩萨行。修菩萨道。愿分别说。答言。善男子。我年既少出家日近。自我生来。于三十八恒沙佛所。净修梵行。或于一佛所。七日七夜净修梵行。或余佛所。半月一月。一岁百岁。亿那由他岁。乃至不可说不可说岁。或一小劫半劫一劫。或阿僧祇劫。乃至不可说不可说阿僧祇劫。净修梵行。彼诸佛所。闻法受持。不违其教。庄严诸愿。究竟净修菩萨诸行。具足六波罗蜜。知菩提境界。知种种法轮。守护佛法。乃至正法灭尽。严净一切诸佛世界。出生三昧大愿力故。究竟菩萨一切净行。出生菩萨一切行愿力故。净一切佛诸波罗蜜。出生普贤诸行力故。善男子。我不离此经行处。悉见十方。智慧无碍故。一切法界。悉现在前。于一念中。过不可说不可说诸世界故。于一念中。严净不可说诸佛世界。出生大愿力故。不可说不可说众生方便门。悉现在前。具十力智。出生普贤菩萨行愿力故。见不可说不可说诸佛。悉现在前。于一念中。恭敬供养不可说不可说世界微尘等佛恭敬供养如来愿力故。能闻受持不可说不可说诸佛法云。分别了知阿僧祇诸法趣。出生法轮陀罗尼力故。不可说不可说菩萨行。悉现在前。一切诸行皆悉清净。满足菩萨因陀罗网行愿力故。不可说不可说诸三昧海。悉现在前。一切三昧皆悉净。满一三昧。出生一切三昧力故。不可说不可说诸根海。皆现在前。一切根轮。随顺时轮。出生安住诸根际愿力故。不可说不可说时轮。悉现在前。能一切时转净法轮。出生究竟众生愿力故。一切三世海。悉现在前。分别一切世界三世。出生随顺智慧光明愿力故。善男子。我唯知此随顺菩萨灯明法门。诸金刚灯菩萨生诸佛家。具足成就不死命根。无尽智慧。成无坏身肢体具足。随其所应悉能显现。具妙形色世无伦匹毒刃火灾所不能害。身如金刚不可沮坏。降伏众魔制诸外道。身真金色超出世间。随其所应无不闻见。普观世间雨甘露法。普照一切灭诸障碍。见者无厌。拔断一切诸不善根。起妙善根。难遇难见。我当云何能知能说彼功德行。善男子。于此南方。有一国土名曰输那。彼有童子名释天主。汝诣彼问。云何菩萨学菩萨行。修菩萨道。时善财童子。专求菩萨庄严正道。菩萨诸力照心修行。菩萨无坏无尽诸功德行。成满菩萨坚固大愿。以大庄严而自庄严。一切无畏。不退坚固正直之心。受持一切菩萨行云。受持菩萨正法之云。而无厌足。恭敬一切菩萨功德。摄取一切众生。常欲超出生死旷野。乐欲见闻恭敬亲近。于善知识心无厌倦。头面礼足恭敬无量。随顺教诲辞退南行　　尔时善财童子。与天龙大众眷属围绕。至输那国。周遍推求释天主童子。时虚空中有诸天龙。而告之曰。善男子。此童子。在善城门外河水之侧尔时善财。见释天主与一万童子弄沙嬉戏。即诣其所。头面礼足绕无数匝。合掌恭敬于一面住。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。唯愿解说。答言。善男子。文殊师利。教我相黡子法。算数法。印法。我因知此三种法故。得一切巧术智慧法门。善男子。我因此法门故。知黡子算数印性。疾病中毒。为鬼所著。诸魔所持。悉能消伏。立大小城都邑聚落善恶之相。田业商估一切众生身肢节相。善趣恶趣行业之相。知此众生之于善趣。知此众生之于恶趣。此声闻。此缘觉。此如来地。诸方便相。如是等事我悉了知。普令众生修学此法。复次善男子。我亦了知菩萨算数之法。所谓百千为一罗叉。百千罗叉为一拘利。百千拘利为一那由他。广说如阿僧祇品。善男子。若有无量百由旬等大沙聚。我悉分别算知其数。善男子。如算法能知沙聚。算知东方一切世界。南西北方四维上下亦复如是。算知一切世界中。一切劫。一切佛。一切法。一切菩萨。一切业。算数了知。一切世界中。一切四谛名号。亦复如是。善男子。我唯知此巧术智慧法门。诸大菩萨深入一切算数法门。算数一切法。深入三世算数之法。算数一切众生。算数一切法。算数一切佛。算数一切佛名号。算数一切菩萨。一切算数转自在轮。菩萨我当云何能知能说彼功德行。发明境界。赞叹诸力。显正直心。说功德具。说诸大愿。显现清净诸波罗蜜。说功德藏胜妙智慧。善男子。于此南方。有城名曰海住。有优婆夷名曰自在。汝诣彼问。云何菩萨学菩萨行。修菩萨道。时善财童子。闻善知识教欢喜无量。得未曾有奇特正直心宝。其心弘广普覆众生。得算数诸佛次第出世自在法门。净法圆满智慧究竟。分别显现一切诸趣。于三世境界无所障碍。出生无尽功德海心。得大智慧自在光明。断三界缚。头面礼足。右绕三匝。辞退南行　　尔时善财童子。于善知识心无厌足。犹如大海吞纳众流。善知识日。明净慧光开发其心。犹莲华敷。长养一切善根萌芽茎节枝叶功德大树。善知识月。能以清凉教法光明。除众热恼。善知识者如夏雪山。众兽所集乐。善知识心。犹如大海众宝充满。善知识教。长养法身。如阎浮树华果具足。心常乐住。善知识教法。譬如龙王于虚空中神变自在。善知识教起大宝山。显现一切。以善知识教而自围绕。犹如帝释降阿修罗无能坏者。渐渐游行至海住城。周遍推求自在优婆夷。时有人言。善男子。此优婆夷。在此城中深宫之内。善财闻已。往诣宫门敬心而立。彼优婆夷所住之处。广博严饰。众宝垣墙。周匝围绕。开置四门。阿僧祇宝以为庄严。善财进入见优婆夷。处师子座年在盛美。容色殊妙观者无厌。除庄严具素服被发。身色光明除佛菩萨余无能及。于其宫内敷十亿床出过天人。菩萨宿世行业所造。衣服饮食众妙宝物诸庄严具。常开四门周给一切而无穷尽。一万女众眷属围绕。容色威仪悉如诸天。犹如庄严众妙宝树。口常演出天妙音声。敬乐观察此优婆夷。礼拜供养。彼诸女身常出妙香普熏大城。若有闻者。皆得不退菩提之心。无怒害心。无怨敌心。无悭嫉心。无幻伪心。无谄曲心。无贪爱心。无嗔恚心。无懈怠心。无量心。平等心。大慈心。益众生心。净持戒心。无求欲心。闻彼音声皆悉欢喜身心柔软。其有见者皆得离欲。尔时善财。头面礼彼优婆夷足。敬心右绕于一面住。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。答言善男子。我成就无尽功德藏庄严法门。以一器食施百众生。随其所欲皆得充满千众生。百千众生。亿众生。千亿众生。百千亿众生。那由他众生。百那由他众生。百千那由他众生。乃至不可说不可说众生阎浮提微尘等众生。乃至不可说不可说佛刹微尘等众生。随其所欲皆悉充满而无损减。又复施与上味美膳辇舆衣服华鬘妙香末香涂香宝庄严具。又施床座车乘妙盖幢幡。如是等种种诸物。随其所欲悉令充满皆大欢喜。善男子。于东方一世界。乃至不可说不可说世界。阎浮提微尘等世界。乃至不可说不可说佛刹微尘等世界中。一切声闻缘觉。食我食已。悉成道果。又于东方。乃至不可说不可说佛刹微尘等世界中。一生补处菩萨。食我食已。降魔成道。南西北方四维上下亦复如是。善男子。汝见我此一万眷属女不。唯然已见。善男子。如是等百万阿僧祇菩萨。悉我同行。同愿。同善根。同修道。同欲性。同净正念。同清净趣。同菩提无量。同得诸根。同心依果。同境界。同正趣离生。同真实义。同明正法。同具菩萨清净妙色。同无量力。同坚精进。同正法音。同语言道。同诸功德。同清净业。同清净报。同清净大悲救护一切。同清净业不违因缘。同清净口业。于一切佛众随其所应悉为说法。同恭敬供养诸佛。同决定知一切诸法。同得菩萨清净诸地。此诸菩萨。取我器食。于一念顷遍游十方。供养一切声闻缘觉菩萨诸佛。及施饿鬼悉令满足。而我器食无所损减。善男子。我此器食。随应诸天悉令充满。乃至施人亦复如是。善男子。且待须臾汝自见之。善财即见无量人众从四门入。彼优婆夷皆令安坐。随所适乐悉令充悦。善男子。我唯得此无尽功德藏庄严法门。诸大菩萨无尽功德藏海。犹如虚空。以无量功德熏修其心。如随意宝。满足一切众生愿故。大功德城悉灭一切诸贫苦故。功德须弥雨众宝故。大功德藏开法城门故。功德灯明灭贫闇故。大功德盖胜妙善根覆一切众生故。我当云何能知能说彼功德行。善男子。于此南方有城。名曰大兴。彼有长者名甘露顶。汝诣彼问。云何菩萨学菩萨行。修菩萨道。时善财童子。头面礼足绕无数匝。忆念不舍辞退南行　　尔时善财童子。得无尽功德光明法门。正念思惟彼功德海。观察彼虚空功德。趣彼功德聚。登彼功德山。摄彼功德藏。尽彼功德底。度彼功德海。净彼圆满功德。周遍观察彼诸功德。随彼功德藏。持彼功德教。净彼功德性。渐渐游行至大兴城。周遍推求长者甘露顶。乐求善知识。以善知识熏其身心。于善知识起正直心。观善知识常无厌足。学善知识勇猛精进。求善知识一切善根。同善知识一切善根。于善知识无嫌恨心满功德藏。学善知识种种方便。虽不由他悟。而常亲近诸善知识。长诸善根。净修菩提正直之心。增长一切菩萨诸根。成就一切善根。满足大愿。发广大悲。近一切智。不离诸佛。增长普贤菩萨所行。如来光明常照其心。尔时善财。见甘露顶。于彼城内。处七宝堂阿僧祇宝师子座上。金刚伊尼罗宝以为座足。离垢宝藏而以校饰。五百宝像以为庄严。建众宝幢。垂宝幡缯。张众宝帐。无量宝网罗覆其上。有人手执阎浮檀金盖。琉璃为竿。复有执持离垢宝佛。侍立左右。众妙杂香而以熏之。雨天华云。作五百种胜妙妓乐。娱乐城内。一万大众周匝围绕。颜容姝妙天人无伦。成就菩萨直心。庄严众生。悉常随顺甘露顶教。宿世同修诸善根故。尔时善财。头面礼足绕无数匝。恭敬合掌于一面住。白言大圣。我为利益一切众生故。发阿耨多罗三藐三菩提心。所谓灭一切众生苦恼。令安隐住究竟快乐。度生死海到法宝洲。消竭贪爱修大悲念。除五欲渴乐一切智。令究竟度生死旷野。常乐一切诸佛功德。超出三界至萨婆若城。而未知菩萨云何学菩萨行。修菩萨道。摄一切众生。长者答言。善哉善哉。童子。乃能发阿耨多罗三藐三菩提心。若能发心学菩萨道。修菩萨行。此人难得。求善知识。见善知识。亲近恭敬。于善知识其心不退而无厌足。善男子。汝见我此一万眷属不。唯然已见。我本为彼说种种法。令发阿耨多罗三藐三菩提心。生如来家修白净法。满足无量诸波罗蜜。具佛十力。离世间姓立如来姓。坏生死轮转净法轮。灭三恶道立正法趣。善男子。当知菩萨悉能救护一切众生。善男子。我成就此如意功德宝藏法门。随其所须悉满彼愿。谓以众宝车乘象马僮仆。衣服饮食香华末香。灯明汤药幢幡缯盖。随意眷属天冠宝饰。一切珍玩资生之具。尽给施之。乃至以法广施众生。善男子。且待须臾。汝自见之。即时善财。见诸方国城邑聚落。一切众生来诣其所。悉命令坐。时甘露顶。仰视虚空。随诸来会一切所须悉从空下。满足其愿。既充愿已。为说正法。悉令长养诸功德藏。消生死爱渴仰佛法。乃至具足大人味味之相。灭贫穷苦富甘露财。降伏众魔无能坏者。成就十力无上智慧。如是等类。悉满愿已。皆大欢喜。随所来方各还本处。善男子。我唯知此如意功德宝藏法门。诸大菩萨具足一切自在功德。成就宝手覆一切刹。雨无量云。谓众宝云。种种色庄严云。种种色宝天冠云。种种色衣云。种种妙声云。种种华云。种种周罗摩尼宝云。种种色香云。种种色盖云。种种色幢幡云。皆悉充满一切世界一切佛刹。一切诸佛及其眷属。为教化一切众生。令供养一切佛故。我当云何能知能说彼菩萨行。显其自在。善男子。于此南方有城。名师子重阁。彼有长者。名法宝周罗。汝诣彼问。云何菩萨学菩萨行。修菩萨道。时善财童子。欢喜踊跃。头面敬礼。绕无数匝。如弟子法。作如是念。因善知识。得一切智。于善知识。生无坏心。闻善知识教。悉能随顺。调伏诸根。作是念已。辞退南行　　尔时善财童子。正念如意功德宝藏法门。守护彼功德藏。净彼功德须弥山王。得彼功德海之源底。开彼功德藏。观彼功德藏。圆满清净彼功德藏。摄彼功德藏。出生长养彼功德藏力。渐渐游行至于彼城。周遍推求长者法宝周罗。于道遇见。头面礼足。合掌恭敬。于一面住。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。时彼长者。执善财手。将归其家。善男子。且观我家。尔时善财。遍观舍宅。悉阎浮檀金色。七宝为墙。周匝围绕琉璃庄严。砗磲为柱。敷赤真珠宝师子座。建师子宝幢。张琉璃宝帐。如意珠网罗覆其上。阿僧祇宝而庄严之。马瑙宝池。八功德水盈满其中。一切宝树周匝围绕。其宅广大十重八门。尔时善财。见最下重。设众肴膳。惠施一切。见第二重。施杂宝衣。见第三重。施惠一切宝庄严具。见第四重。施内眷属。悉履善行巧于语言。见第五重。乃至五住菩萨。云集其中结集正法。离世间乐。出一切论。诸陀罗尼三昧法印。分别三昧智慧光明。见第六重。得般若波罗蜜菩萨充满其中。具甚深智。得寂静明智慧藏地无碍法门。超出三有。境界无碍。念不二法。结集般若波罗蜜门。分别解说般若波罗蜜门。所谓寂灭藏般若波罗蜜门。分别一切众生般若波罗蜜门。不动转般若波罗蜜门。离欲普照般若波罗蜜门。不可坏藏般若波罗蜜门。一切众生净眼般若波罗蜜门。海藏般若波罗蜜门。普眼般若波罗蜜门。一切无尽方便海般若波罗蜜门。随顺众生普照无碍般若波罗蜜门。庆云渐下般若波罗蜜门。结集如是等百万阿僧祇般若波罗蜜门。彼菩萨众。不可说庄严而庄严之。见第七重。响忍菩萨充满其中。出方便智。悉能闻持诸佛法云。见第八重。常住菩萨充满其中。具诸神通。遍一切刹。照一切众生。一切法界。具足法身。诣一切佛无所障碍。悉能受持一切佛法。见第九重。补处菩萨充满其中。见第十重。一切如来充满其中。从初发心修菩萨行。超出生死满足大愿。神力自在。一切佛刹及其眷属。转净法轮化度众生。显现住持。尔时善财。见如是等奇特事已。白言大圣。我未曾见如是清净大众。昔于何处种诸善根。今得如是胜妙果报。善男子。我忆过去。无量光明法界普庄严王如来应供等正觉明行足善逝世间解无上士调御丈夫天人师佛世尊。出兴于世。彼佛入城。我以香华妓乐。而供养之。供养已。持此善根回向三处。谓灭除贫苦。常见诸佛菩萨及善知识。恒闻正法故获斯报。善男子。我唯知此满足大愿法门。诸大宝海菩萨。得不可坏清净法身。不可坏法云普覆一切。具足成就不可坏功德。不可坏大功德网。普覆一切。入不可坏三昧境界。具足菩萨不可坏善根。住不可坏如来所住。不可坏智慧。究竟三世。住一切劫。而无疲倦。住不可坏普眼境界地。我当云何能知能说彼功德行。善男子。于此南方。有一国土。名实利根。城名普门。彼有长者。名普眼妙香。汝诣彼问。云何菩萨学菩萨行。修菩萨道。时善财童子。头面敬礼法宝周罗足已。辞退南行　　　　大方广佛华严经卷第四十八　　　　大方广佛华严经卷第四十九　　　　东晋天竺三藏佛驮跋陀罗译　　　　入法界品第三十四之六　　尔时善财童子。思惟诸佛无量法门。逮得菩萨无量诸行。菩萨无量妙方便道。普照身心。乐求无量方便法门。成就菩萨清净解脱。菩萨无量清净诸根。菩萨无量诸清净力。心随菩萨无量诸行。出生菩萨无量大愿力。逮得菩萨不可沮坏妙智慧幢。普照一切。渐渐游行至于彼国。求普门城。心无休息精进不退。念善知识。赞善知识。随顺善知识诸根。专向普门法门。远离一切诸放逸行。开净慧眼度生死海。见普门城。百千小城周匝围绕高峻坚固。妙巧无比种种庄严。见普眼妙香长者。于此城中坐众香座。往诣其所头面礼足。恭敬合掌于一面住。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。答言。善哉善哉。善男子。乃能发阿耨多罗三藐三菩提心。善男子。我知一切众生病。风寒热病。及诸杂病狂横病。鬼著病。毒病。诸咒术病。如是等类。一切诸病我悉了知。随其所应皆能疗治。善男子。十方众生诸有病者。来诣我所。我悉能治。除其患已。沐浴香汤。香华璎珞。名衣上服而庄严之。肴膳饮食而供养之。无量珍宝而惠施之。然后为说种种法门。贪欲多者教不净观。嗔恚多者教慈心观。愚痴多者教法相观。等分行者教胜法门。称扬赞叹诸佛功德。发菩提心故。说长养大悲。于无量生死苦。心不厌故。分别广说诸波罗蜜。长养无量净智慧故。说诸大愿。教化成熟一切众生故。说普贤菩萨行。显现清净尸波罗蜜故。说不可思议如来功德。显现羼提波罗蜜故。说如来无坏清净法身。显现毗梨耶波罗蜜故。说如来无与等者。显现如来禅波罗蜜故。说清净法身。显现般若波罗蜜故。说一切净法身。令一切众生皆悉睹见。显现方便波罗蜜故。说于生死中住一切劫。显现愿波罗蜜故。说严净一切佛刹。显现诸力波罗蜜故。说净法身。随其所应悉令欢喜。显现智波罗蜜故。说常乐见清净法身。远离一切不善法故。善男子。我以如是等种种法施。悉令满足欢喜而还。善男子。我又善知和众香法。所谓不可称王香。新头香。胜香。觉香。明相香。沉水香。坚固香。栴檀香。云香。不动诸根香。知如是等一切诸香。烧此香时。一心向佛发大誓心。满一切愿。所谓救护一切众生。严净一切佛刹。恭敬供养一切诸佛。乃至烧一丸香时。充满十方一切法界。一切如来及其眷属。香帐庄严一切法界香。宫殿香。垣墙香。楼阁香。栏楯香。却敌香。窗牖香。半月香。盖香。幢香。幡香。网香。形像香。光明香。庄严具香云雨。庄严十方一切法界。一切诸佛及其眷属。善男子。我唯知此令一切众生欢喜普门法门。见一切佛身。诸大药王菩萨。若有闻见。亲近忆念。执持名号。皆悉不虚。其有见者。烦恼悉灭。得诸如来法之原底。灭除苦阴。永离一切生死恐怖。得无所畏。具一切智。破坏无量生死高山。安住正法。我当云何能知能说彼功德行。善男子。于此南方有城。名曰满幢王名满足。汝诣彼问。云何菩萨学菩萨行。修菩萨道。时善财童子。头面敬礼普眼妙香长者。绕无数匝辞退南行　　尔时善财童子。次第忆念诸善知识。正念思惟善知识教。复作是念。善知识者。能摄取我。能守护我。令我不退阿耨多罗三藐三菩提。如是思惟。得大欢喜心。无量欢喜心。发清净心。寂灭心。广大心。庄严心。无著心。无碍心。虚空心。见诸佛菩萨心。自在心。顺诸法心。于一念中充满一切佛刹心。见如来心。念十力心。不舍诸佛善知识心。渐经人众城邑聚落。至满幢城。问满足王今在何所。有人答言。今在正殿。行于王法教化众生。应摄取者而摄取之应罚者罚。应治者治。诸有诤者断其诤讼。有恐怖者施以无畏。赞叹不杀。不盗。不邪淫。不妄言。不两舌。不恶口。不无义语。无贪恚痴。尔时善财。遥见彼王处金刚师子座。阿僧祇宝而以庄严。无量宝像以为庄饰。种种香云而普熏之。无量宝衣以敷其上。又复建立无量宝幢。无量宝幡。周遍垂下。张众宝帐顶冠如意摩尼宝冠。阎浮檀金半月庄严。发绀青色。耳普垂[耳*垂]。身佩无价摩尼璎珞。百千宝网罗覆其上。阎浮檀金盖。众宝为铃。常出妙音琉璃为竿。夜光宝藏。普照诸方。彼满足王。有大势力。离诸怨敌。无量自在。一万大臣。各处常位。修理王事。勇将一万。持仗侍卫。尔时善财。见无量众生犯王法者。身被五缚。或断手足。或截耳鼻。或挑双目。或斩身首。或投沸灰。或叠缠油灌。以火焚之。以如是等无量楚毒。而苦治之。尔时善财。作如是念。我为一切众生故。学菩萨行修菩萨道。今见此王。行大恶逆诸不善法。此乃恶中之恶。第一恶人。作是念时。虚空有天。而告之曰。善男子。汝当忆念普眼妙香善知识教。善财即时仰观虚空而答之言。我常忆念。天又语言。若常忆念。何故疑怪。善男子。菩萨方便不可思议。菩萨智慧不可思议。摄取众生不可思议。调伏众生不可思议。教化众生不可思议。愍念众生不可思议。度脱众生不可思议。尔时善财。闻天教已。诣彼王所头面礼足。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。时满足王。王事讫已。手执善财。将入宫内。命就宝师子座。而告之曰。善男子。汝观我家。善财即观。广大无极。七宝垣墙周匝围绕。七宝讲堂。无量百千众宝楼阁。而庄严之。乃至不可思议摩尼宝网。罗覆其上。五百侍女端严如天。如上所说。善男子。见我此报所因业不。答言已见。善男子。我成就菩萨幻化法门。我此国土杀生偷盗。乃至邪见诸群生类。不可教化离诸恶业。我为调伏令解脱故。化作人众种种苦治。令舍十不善道一切诸恶。具足十善得究竟乐。发阿耨多罗三藐三菩提心。具足一切智。善男子。当知我身口意。乃至蚁子不生害心。何况人耶。人是福田生诸善根。善男子。我唯知此幻化法门诸大菩萨得无生法忍。知一切有趣皆悉如幻。知菩萨行悉如变化。一切世间悉如电光。一切诸法皆悉如梦。深入无碍法界。具菩萨妙行境界无碍。摄一切行。于无量旋陀罗尼。而得自在。我当云何能知能说彼功德行。善男子。于此南方有城。名曰善光。王名大光。汝诣彼问。云何菩萨学菩萨行。修菩萨道。时善财童子头面礼足。绕无数匝。辞退南行　　尔时善财童子一心正念彼王智慧幻化法门。观一切法皆悉如幻。分别诸业专求正法。一心思惟彼王变化救度众生。思惟世间一切如幻。分别了知三世愿行悉如幻化。入净法界。渐经人众聚落城邑旷野诸难。心无疲倦。至善光城。问众人曰此城何名。答言。善光。尔时善财。作如是念。我善知识在此城中。我今必定见善知识。闻菩萨行。菩萨正法及诸法门。菩萨功德不可思议。境界不可思议。自在不可思议。平等法门不可思议。勇猛之力不可思议。我今必闻菩萨究竟境界。作是念已入善光城。见城七宝无量庄严。七重深堑周匝围绕。八功德水盈满其中。底布金沙。优钵罗。钵昙摩。拘牟头。分陀利华。遍满其中七宝垣墙七重围绕。所谓金刚师子垣墙。不可坏金刚垣墙。精进金刚垣墙。不可坏精进垣墙。无底金刚垣墙。净网垣墙。离欲清净金刚垣墙。是七重垣墙。阿僧祇宝而庄严之。其城奇特高峻广大十亿街巷。一一街巷。各有无量亿那由他阿僧祇人众。阿僧祇阎浮檀金楼阁。琉璃宝网。罗覆其上。不可思议白银楼阁。赤真珠网。罗覆其上。不可思议琉璃楼阁。庄严藏摩尼宝网。罗覆其上。不可思议玻璃楼阁。离垢摩尼宝藏网。罗覆其上。不可思议明净宝楼阁。日藏摩尼宝网。罗覆其上。阿僧祇因陀罗尼宝楼阁。妙宝光明网。罗覆其上。阿僧祇坚固宝楼阁。夜光宝焰网。罗覆其上。不可思议金刚楼阁。不可坏幢摩尼宝网。罗覆其上。不可思议沉水栴檀楼阁。摩诃曼陀罗华网。罗覆其上。如是等不可称说妙宝楼阁。以种种网罗覆其上。不可思议妙宝网。不可思议金铃网。不可思议香网。不可思议华网。不可思议衣网。罗覆其上。又张不可思议诸妙宝帐。不可思议珍妙宝盖。以覆其上。建立不可思议杂宝幢幡。而庄严之。当此城中。有一楼阁。名曰众生乐见无厌。阿僧祇摩尼宝。而以庄严。彼大光王常处其中。尔时善财。于此一切严饰珍妙。心无染著。一心乐欲见善知识。见大光王。处于法堂宝师子座。结跏趺坐。众宝庄严。敷以宝衣。万阿僧祇宝像以为庄严。种种妓乐而娱乐之。有二十八大人之相八十种好。而以庄严。身真金色如明净日。普照一切。如盛满月众宿中明。如梵天王处于大众。如大海中有众珍宝。如雪山中出诸良药。如大龙王雷震诸法实相音声。如虚空清净不受尘垢。如须弥山四种宝色。普照众生性海。譬如宝洲智宝充满。彼王殿前及诸街巷城四门外。处处安置众珍宝聚及诸宝衣。无量亿那由他诸采女众。容饰端严五欲无伦。姿好巧妙回动天人。六十四术无不备举。无量乳牛其角金色。乳味甘香一[谷-(一/禾)+牛]一石。又有无量诸庄严具。种种甘香。百味肴膳。无量音乐。及诸汤药。资生之具。一一街巷两边。各有二十亿菩萨。以此一切资生之具。而用惠施。摄众生故。悦众生故。净众生心故。灭众生烦恼故。令诸众生解实义故。安立众生一切智故。令众生离恶心故。拔出众生邪见刺故。净众生业道故。尔时善财。五体敬礼大光王已。右绕一匝于一面住。白言大圣。我已先发阿耨多罗三藐三菩提心。而未知菩萨云何学菩萨行。修菩萨道。我闻大圣善能解说。唯愿敷演。答言。善男子。我成就菩萨大慈幢行。清净满足。我于无量不可说不可说诸佛菩萨所。闻此妙法。观察清净。修习庄严。善男子。我住此行。如法治国。观察众生。顺行世间。如法教化众生。摄取众生。安置众生。饶益众生。如法熏众生。如法教众生。令修善根。观法真实。令诸众生。得慈心。大慈心。大慈力心。饶益心。离恐怖心。摄众生心。不舍众生心。发于大愿灭诸苦心。安隐众生令得快乐。身心柔软远离心垢。舍生死乐常乐正法。除烦恼垢得清净心。以一切善熏众生心。断生死流入深法海。灭诸有趣出无碍心。得一切智净诸心海。信力坚固无能坏者。善男子。我以如是安住此行。如法治国。令诸人民离众怖畏。有贫穷者来至我所。随所求索。常开库藏。而告之曰。恣意取之勿作众恶。此城众生悉向大乘。各见此城种种不同。或见垢秽。或见清净。或见木石。或见琉璃。或见无坏幢墙周匝围绕。或见不可思议楼阁。阿僧祇宝而以庄严。以正直心。修诸善根。于诸佛所求一切智。为我宿世所摄众生修菩萨行者。乃见此城众宝严净。余见垢秽。善男子。此城众生。五浊恶时。行诸不善。我愍念彼。入于菩萨大慈为首顺世三昧。入此定时。彼诸众生。恶心恼心。诤心害心。皆悉除灭。所以者何。此三昧力法如是故。善男子。且待须臾。汝自见之。时王即入大慈为首顺世三昧。入已善光大城六种震动。诸宝垣墙。楼阁宫殿。栏楯窗牖。却敌半月。宝铃罗网。诸宝形像。出妙音声赞叹彼王。其城内外一切人民。皆大欢喜。一心合掌敬礼彼王。诸畜生等慈心相向。亦礼彼王。山原树林。皆悉曲躬而向彼王。河池泉流皆悉向王。一万龙王。兴黑重云。雷震曜电。雨众香水。一万释天王。夜摩天王。删兜率天王。化自在天王。他化自在天王等。于虚空中。作亿那由他妓乐音声。阿僧祇天采女众妙音歌颂。雨阿僧祇华云。香云末香云鬘云盖云。杂色衣云。阿僧祇宝幢幡盖。庄严虚空。供养彼王。伊那槃那龙王。敷大莲华普覆虚空。垂阿僧祇妙彩缯带。阿僧祇宝而庄严之。阿僧祇宝鬘璎珞。天庄严具。诸妙华香。充满虚空。供养彼王。阿僧祇天女。充满虚空。称赞彼王。阿僧祇罗刹鬼等。常在大海。阎浮提住。饮血食肉。水陆恶兽。常害众生。皆得慈心。及寂静心。明信后世远离诸恶。心大欢喜五体投地。敬礼彼王。皆得无量身心快乐。阿僧祇毗舍阇鬼。及四天下毒害众生。三千大千世界。乃至十方各百万亿那由他世界中。毒害众生。亦复如是。时大光王。从三昧起。告善财言。善男子。我唯知此菩萨大慈幢行三昧。诸大菩萨以大慈盖。普覆救护一切众生。上中下品等观无二。慈如大地载育众生。菩萨满月。出功德光除众恼热。菩萨净日。智慧光明普照一切。菩萨明灯。除灭重闇。菩萨净水珠。灭众生心海烦恼垢浊。菩萨如意宝珠。随众生心悉令满足。菩萨疾风。速令众生修习三昧入一切智城。我当云何能知能说彼功德行。赞叹称量彼功德山。观彼功德。知大愿风轮。得真实地。分别了知庄严大乘普贤菩萨之所修行及诸三昧。赞大悲云。善男子。于此南方有城。名曰安住。有优婆夷。名曰不动。汝诣彼问。云何菩萨学菩萨行。修菩萨道。时善财童子。敬礼彼王。绕无数匝。辞退南行　　尔时善财童子。正念思惟大光王教。思惟菩萨大慈幢行大慈为首随顺世间三昧。出生不可思议功德愿力。长养菩萨不可思议坚固智慧。思惟菩萨不共之法。思惟不可思议诸法实相。思惟菩萨不可思议眷属。思惟菩萨不可思议众事。作是思惟已。得欢喜心。离欲心。极踊跃心。谦下心。离垢心。明净心。坚固心。无畏心。无尽心。作是念时。悲泣流泪。复作是念。见善知识。则能出生一切功德。起菩萨行。清净正念陀罗尼。出生菩萨三昧光明。见一切佛。雨诸佛法云。分别解说菩萨诸愿。出生菩萨不可思议智慧光明。长养菩萨坚固诸根。念善知识。能离险道。念善知识。开示正路。念善知识。顺平等法。念善知识。显摩诃衍。念善知识。究竟普贤菩萨所行。念善知识。现一切智城。念善知识。度一切法界海。念善知识。普照三世一切法海。念善知识。长养一切诸白净法。念善知识。成满一切诸贤圣法。善财如是悲心念时。如来使天。随菩萨天。于虚空中。而告之曰。善男子。其有随顺善知识教。诸佛欢喜。其有随顺善知识教。近一切智。于善知识教。心无厌故。一切诸义悉现在前。善男子。汝诣安住王城。不动优婆夷所。是汝知识不久当见。尔时善财。从智慧光明三昧起。渐渐游行。至安住城。推问不动优婆夷今在何所。时有人言。善男子。不动优婆夷。在其家内。父母守护亲近。眷属周匝围绕。为无量众演说正法。尔时善财。欢喜无量即诣其门。入彼家内见其宫殿。金色光明皆悉普照。触斯光者身心柔软。尔时善财。光明触身。即得五百三昧门。所谓觉一切三昧门。奇特幢三昧门。寂静三昧门。远离一切众生三昧门。普眼三昧门。如来藏三昧门。得如是等五百三昧门。身心柔软如七日胎。又闻妙香出过天人。前诣其所合掌恭敬。一心观察见彼形色。天龙八部诸采女众。所不能及。十方世界一切女人无与等者。容色妙绝十方无伦。况有胜者。唯除诸佛。其宫殿严饰。十方世界无与等者。口出妙香。十方世界无与等者。其庄严具。十方世界无与等者。其眷属众。十方世界无与等者。何况有胜。除如来众。如是胜妙。不令众生起染著心。其有见者除灭烦恼。如梵天王。欲界烦恼不现在前。其有得见此优婆夷。一切烦恼皆悉除灭。十方众生乐观无厌。除明行足。尔时善财。见彼女人。不可思议法。不可思议三昧。不可思议无比妙色无量光明网一切无障。不可思议饶益众生。不可穷尽诸眷属海。观察不可思议身。无有厌足。尔时善财。以偈颂曰　常持清净戒　　精进修忍辱　譬如盛满月　　星中独明耀　　尔时善财。偈赞叹已。白言大圣。我已先发阿耨多罗三藐三菩提心。而未知菩萨云何学菩萨行修菩萨道。我闻大圣善能解说。愿为敷演。尔时彼女。以善语爱语。答善财言。善哉善哉。善男子。乃能发阿耨多罗三藐三菩提心。我成就菩萨无坏法门。修学菩萨坚固之行。得一切法平等地陀罗尼。得一切法平等法门。得离有庄严三昧。善财白言。菩萨无坏法门。乃至离有庄严三昧。境界云何。善男子。是处难知难说。善财白言。唯愿大圣。承佛神力。为我解说。我当因善知识。信知分别正念观察一心随顺。远离虚妄解了平等。尔时优婆夷答言。善男子。于过去世离垢劫中。有如来应供等正觉。号曰修臂。出兴于世。时有国王。名曰电光。我为王女。中夜寂静废音乐时。五百侍女皆悉昏寐。我在楼上仰观星宿。见彼如来在虚空中。如宝山王。天龙八部。不可思议大菩萨众。恭敬围绕。放大光明网。普照十方。彼佛毛孔出微妙香。我闻是香身体柔软。心大欢喜。恭敬礼拜一心合掌。仰观彼佛不见顶相。观身左右不见边际。相好庄严见无厌足。善男子。我于尔时。作如是念修何等业。出生如是身。长养如是身。具足如是身。清净如是身。自在如是身。光明眷属。诸庄严具。功德智慧。三昧陀罗尼。诸辩才藏。不可譬谕。善男子。时彼如来。知我心念。而告我言。汝应发不可坏心。除灭烦恼发胜妙心。不著一切有。发不懈怠心。随顺深入方便之法。发忍辱心。调伏众生诸恶心海。发离痴心。远离一切诸生死趣。发无厌心。见一切佛心无厌倦。发无知足心。悉饮一切诸佛法云。发寂静心。以一切佛方便。随顺世间。发守护心。护持一切诸佛法轮。发分别心。随其所应演说法宝。皆令欢喜。善男子。我于尔时。从彼如来。闻此法教。清净法门。求一切智。如来十力。所言不虚。光明庄严。清净法身。相好庄严。如来眷属。严净佛刹。如来威仪。如来寿命。我发是心时。一切烦恼。声闻缘觉。金刚诸山所不能坏。善男子。我发此心已。于阎浮提微尘等劫。不生欲想。何况其事。于尔所劫。自于眷属不生嗔心。何况余人。于尔所劫不生我见心。况我所心。于尔所劫。不生愚痴心。不生无记心。乃至胎中常起正念。何况余时。于尔所劫。乃至梦中见一切佛。况十眼观。于尔所劫。闻持一切诸佛法云。未曾忘失一句。乃至世间语言。尚不忘失。况如来语。于尔所劫。悉饮一切诸佛法海。乃至世法亦分别知。出生一切方便诸三昧门。心无虚妄。于尔所劫。受持一切诸佛法轮。于法轮中。不失一法。乃至无有二智。除化众生。于尔所劫。见一切佛海及诸化佛。于彼佛所满足大愿。于尔所劫。于一切菩萨海所。具足出生清净菩萨行海。于尔所劫。若有众生。得见我者。皆发阿耨多罗三藐三菩提心。乃至不生一念二乘之心。于尔所劫。于一切佛法。乃至一句一味不生疑惑。无有二想。无虚妄想。无种种想。无染著想。无好丑想。无爱恚想。善男子。我初发心来。常见诸佛菩萨及善知识。闻佛大愿修菩萨行。诸波罗蜜。智慧诸地无尽法藏。普入无量无边一切世界。分别无量众生界。不离清净智慧光明。除灭一切众生烦恼。长养发起众生善根。随其所应悉能显现。未曾舍离微妙音声。其有闻者皆悉欢喜。善男子。我入此无坏法门。观察一切法平等陀罗尼。显现无量自在神变。汝欲见不。唯然欲见　　尔时不动优婆夷。入万三昧门。正念观察。所谓专求庄严正法心无疲厌三昧门。离痴庄严三昧门。十力三昧门。佛无尽藏三昧门。住如是等三昧门时。十不可说佛刹微尘等世界六种震动。净如琉璃。一一世界中。各见百亿如来。一一如来大众围绕。放大光明普照十方。或现兜率天。或现于一切世界。以妙音声转净法轮。乃至示现大般涅槃时优婆夷。从三昧起告善财言善男子。汝见此不。唯然已见。善男子。我唯成就此无坏法门为一切众生。说微妙法。皆令欢喜。诸大菩萨。游行十方无有障碍。如金翅鸟王。悉得众生大海源底。若见众生有菩提因。从生死海而撮取之。安置菩提。譬如商人入大宝洲。专求如来十力大宝。游生死海教化众生除灭烦恼。如明净日。消竭爱水。开敷一切众生莲华。譬如疾风。游行十方。摧灭一切众生邪见烦恼树枝。譬如大地。长养一切众生。善根。如转轮王。以四摄法摄取众生。我当云何能知能说彼功德行。善男子。于此南方。有一国土。名不可称。城名知足。有出家外道。名曰随顺一切众生。汝诣彼问。云何菩萨学菩萨行修菩萨道。时善财童子。头面礼足。绕无数匝。辞退南行　　尔时善财童子。一心正念彼优婆夷。是我真善知识。念彼正教。念彼所说。念彼所发。念彼所开。念彼示现。念彼所叹。念彼所明。念彼广演。念彼修习。随顺思惟。修遍修寂静寂灭。照明观察。渐渐经由城邑聚落。于日没时入知足城。周遍推求随顺一切众生外道。今在何所。于中夜时。见彼城北有一大山。光明照耀如日初出。尔时善财。天明出城登彼山上。遥见外道静处经行。成就妙色超逾梵王。一万梵天眷属围绕。往诣其所。头面礼足。却住一面。白言大圣。我已先发阿耨多罗三藐三菩提心。而未知菩萨云何学菩萨行修菩萨道。答言。善哉善哉。善男子。乃能发阿耨多罗三藐三菩提心。善男子。我已安住至一切处菩萨之行。成就普观三昧法门无依无作神足。以平等般若波罗蜜光明。观察分别一切诸趣。一切众生。死此生彼流转诸有。种种杂类形色好丑。种种欲乐诸趣受生。所谓天龙夜叉乾闼婆阿修罗迦楼罗紧那罗摩睺罗伽。地狱饿鬼畜生。阎罗王处人非人处。彼诸众生或著邪见。或好二乘。或乐大乘。以妙智慧种种方便。饶益众生。或教世间种种技艺。欲令众生得诸巧术陀罗尼门。或以四摄摄取众生。欲令一切得萨婆若。或叹诸波罗蜜。欲令众生得一切智回向。或叹发菩提心。欲令众生于诸善根不可沮坏。或叹菩萨行。欲令众生严净佛刹。满足大愿教化众生。或说厌离法。欲令众生知恶行果受三涂苦。或说净法。欲令众生发欢喜心。于诸佛所植众德本。得一切智果。或叹如来应供等正觉。欲令众生发弘誓愿。一向专求清净法身。或叹如来功德。欲令众生一向乐求佛无坏身。或叹如来无比妙法。欲令众生得佛一切无坏功德。复次善男子。此知足城内。一切人民男女长幼。随其所应我悉化度。彼诸众生莫知我谁。此阎浮提九十六种外道邪见。我悉为彼种种说法断其邪见。三千大千世界。乃至十方一切世界诸众生海。以种种智方便法门。种种诸事色像音声。化度饶益。亦复如是。善男子。我唯知此菩萨至一切处行法门。诸大菩萨身与一切众生数等。悉得分别一切众生身三昧。出生变化轮。遍游一切世界。一切诸趣。普现十方一切众生前。其有见者乐观无厌。悉能长养一切善根。住一切劫不舍大愿。得因那罗庄严光明之行。不著一切。专求实义。随顺众生。三世平等。照无我界。具足无尽大悲之藏。我当云何能知能说彼清净行功德智慧。善男子。于此南方。有一国土。名甘露味。彼有长者。名青莲华香。汝诣彼问。云何菩萨学菩萨行修菩萨道。时善财童子。头面敬礼彼外道足。绕无数匝辞退南行　　尔时善财童子。不惜身命不著财宝。远离炽然不著诸趣。不著世间五欲快乐。不著眷属势力自在。常乐化度一切众生。严净一切诸佛世界。恭敬供养一切诸佛。心无厌足。知一切法真实之相。欲得一切菩萨功德巨海满足大愿。于一切劫修菩萨行诣一切佛及眷属海。入一切菩萨三昧。悉能显现一切菩萨神力自在。于一毛孔见一切佛。心无厌足。悉闻受持一切诸佛正法轮云。心无厌足。专求此等一切菩萨诸佛功德。渐渐游行。至甘露味国。诣青莲华香长者所。头面礼足。绕无数匝。于一面住。白言大圣。我已先发阿耨多罗三藐三菩提心。向无上道。志求一切诸佛智慧。欲满一切诸佛大愿。欲净一切诸佛色身。欲见一切诸佛法身。欲知一切诸佛智身。欲净满一切菩萨诸行。欲照一切菩萨诸三昧门。欲成就一切菩萨诸陀罗尼。欲悉除灭一切障碍。欲遍游一切诸佛世界。而未知菩萨云何学菩萨行修菩萨道。生一切智。答言。善哉善哉。善男子。乃能发阿耨多罗三藐三菩提心。善男子。我能善知一切诸香。一切和香。一切熏香。一切涂香一切末香。一切香王。一切天香龙夜叉乾闼婆阿修罗迦楼罗紧那罗摩睺罗伽人非人等香。除灭一切众疾病香。灭忧恼香。生一切众生诸喜乐香。长养诸烦恼香。除灭诸烦恼香。喜乐有为香。厌离有为香。放逸香。不放逸香。念诸佛香。顺正法香。贤圣人香。分别一切诸菩萨香。一切菩萨地香。一切菩萨住香。如是等香。我悉了知。彼香生起。所行成就。具足清净安隐。方便境界。行业根本。皆悉了知。善男子。人中有香。名大象藏。因龙斗生。若烧一丸。兴大光网云。覆甘露味国。七日七夜降香水雨。若著身者身则金色。若著衣服宫殿楼阁。亦悉金色。若有众生得闻此香。七日七夜欢喜悦乐。灭一切病无有狂横。远离恐怖危害之心。专向大慈普念众生。我知彼已而为说法。令无量众生。于阿耨多罗三藐三菩提。得不退转　　　　大方广佛华严经卷第四十九　　　　大方广佛华严经卷第五十　　　　东晋天竺三藏佛驮跋陀罗译　　　　入法界品第三十四之七　　善男子。复有香。名牛头栴檀。从离垢山王生。若以涂身火不能烧。复有香。名不可坏。从大海生。若以涂身。出妙音声降伏怨敌。复有香。名莲华黑沉水。从阿耨达池四岸边生。若烧一丸。悉能普熏阎浮提界。若有众生得闻此香。离一切恶具清净戒。复有香。名曰明相。从雪山王生。若有众生闻此香者。离诸垢染心得清净。而为说法。令彼悉得菩萨离垢圆满三昧。复有香。名曰海藏。从罗刹国生。应转轮王。若烧一丸。令四种兵列住虚空。复有香。名清净庄严。从善法堂生。若烧一丸。悉令诸天得念佛三昧。复有香。名曰净藏。从夜摩天生。若烧一丸。令彼诸天皆悉云集。诣夜摩天王听受正法。复有香。名先陀婆。从兜率天生。常在补处菩萨座前。若烧一丸。兴大香云。普覆十方一切法界。雨无量庄严。供一切佛及其眷属。复有香。名曰转意。从化自在天生。若烧一丸。于化自在天。七日七夜雨庄严雨。善男子。我唯知此香。诸大菩萨远离一切不善习气。永离五欲。灭除烦恼降伏众魔。断一切缚离三有趣。智慧妙香而自庄严。一切世间无所染著。具足成就无碍戒香。除灭障碍。智慧境界通达无滞。心常平等。我当云何能知能说彼功德行。清净戒门。身口意业离一切恶。善男子。于此南方有城。名曰楼阁。彼有海师。名曰自在。汝诣彼问。云何菩萨学菩萨行。修菩萨道。时善财童子。头面敬礼彼长者足。绕无数匝辞退南行　　尔时善财童子。向楼阁城。观察正道。专求正道。观夷险道。垢净道。安危道。复作是念。因善知识。得菩萨道诸波罗蜜道。摄取众生入无碍法界。随顺一切众生。除灭一切烦恼炽然一切邪见。拔一切不善刺。度一切生死海。必至一切智城。何以故。因善知识。得一切善根。因善知识。得一切智。作是念已。渐渐游行至楼阁城。周遍推求自在海师。见在海岸船舶处住。十万商人及无量众。而围绕之。欲闻胜法。入大海法。佛功德海法。往诣其所。头面礼足。却住一面。白言大圣。我已先发阿耨多罗三藐三菩提心。而未知菩萨云何学菩萨行修菩萨道。答言。善哉善哉。善男子。乃能发阿耨多罗三藐三菩提心。能咨问我大乘妙宝。度生死海到一切智洲。得不可坏摩诃衍法。离二乘难住寂灭乐。远离生死洄澓流渊。逮得菩萨至处道法陀罗尼轮。菩萨庄严道。萨婆若道波浪。成就普法门。于一切法无所障碍。度一切智海。善男子。我成就大悲幢净行法门。在此海边楼阁城中。为贫穷者修诸苦行。欲令一切随意所求。悉充足已广为说法。皆令欢喜发起善根。长养功德智慧之藏。利菩萨根。发菩提心。净菩萨直心。增益菩萨深心。出生长养大悲之力。除生死苦。游生死海。而无疲倦。摄取众生海。令住功德海。得一切法智海光明。见一切佛海。度一切智海。善男子。我住此城。如是思惟。如是正念。饶益众生。善男子。我知海中一切宝洲。一切宝相。一切生宝。一切净宝及不净宝。知一切宝价。一切宝器。知一切宝随所应用。知作一切宝。知一切宝境界。知一切宝光明。知一切龙宫殿灭一切龙难。知一切罗刹宫殿灭一切罗刹难。知一切大身众生宫殿灭一切大身众生难。知趣知舍洄澓恐怖能离波浪。知相水色。知日月星宿。知诸算数。知昼知夜。知刹那罗婆摩睺姤路。知去知住安危之法。知海船舶牢不牢法。明候风相。而回转之。了所至处。善男子。我已成就如是智慧。利益众生故。入于大海。因为说法。悉令欢喜离生死怖。入一切智海。竭爱欲海。逮得三世光明智海。度一切苦海。清净一切众生心海。严净一切诸佛刹海。遍游一切十方界海。无所障碍。知一切众生诸根愿海。随顺一切众生行海。知一切众生随所应海。善男子。我成就此大悲幢净行法门。若有见闻忆念我者。皆悉不虚。善男子。我唯知此法门。诸大菩萨行于生死烦恼大海。无所染著。离邪见海。入实法海以善方便摄众生海。住一切智海。灭一切众生诸放逸海。善分别知时非时海。善方便知化众生海。未曾失时。我当云何能知能说彼功德行。善男子。于此南方有城。名曰可乐。彼有长者。名无上胜。汝诣彼问。云何菩萨学菩萨行修菩萨道。时善财童子。头面礼足绕无数匝。悲泣流泪辞退南行　　尔时善财童子。增广大慈大悲润泽。长养功德智慧庄严。离烦恼垢。入平等法。心不放逸拔不善刺灭一切障精进坚固修习菩萨不可思议三昧。慧光普照寂静快乐。功德水池解脱华敷。满足大愿。充满法界无所障碍。趣一切智。一向专求菩萨正道。渐渐游行至可乐城。周遍推求无上胜长者。城东有林。名离忧恼妙庄严幢。时彼长者在此林中。无量长者周匝围绕。理断国事。因为说法。离我我所及一切有。远离嫉妒。清净心海。安住净心。常见诸佛。得无垢信力。受诸佛法。起菩萨力。行菩萨行。出生菩萨诸三昧力。显现菩萨诸智慧力。演说菩萨正念之力。乐发无上菩提之心。尔时善财。诣长者所。以敬法故。五体投地。良久乃起。白言大圣。我是善财。我是善财。我已先发阿耨多罗三藐三菩提心。而未知菩萨云何学菩萨行修菩萨道。教化众生。常见诸佛。咨问正法悉能受持诸佛法云。专向一切诸方便门。于一切世界一切劫中。行菩萨行。知一切佛自在神力。能受一切诸佛所持。得诸佛力。时彼长者。告善财言。善哉善哉。善男子。乃能发阿耨多罗三藐三菩提心。善男子。我成就至一切趣菩萨净行庄严法门。无依无作神足之力。善男子。何等为至一切趣菩萨净行庄严法门。善男子。此三千大千世界一切阿修罗世间。一切迦楼罗。地狱饿鬼。夜叉罗刹。鸠槃荼乾闼婆。人非人等世间。三十三天。须夜摩天。删兜率天。乃至魔天世间。欲界所住一切生趣。一切天宫。一切龙宫。一切夜叉乾闼婆阿修罗迦楼罗紧那罗摩睺罗伽等宫。人中国土城邑聚落。于中说法。灭除诤讼诸恚害心。悉解系缚皆令出狱。离诸恐怖。灭不善业杀害众生乃至邪见。断诸王事及国土事。远不善法。悉令众生除灭诸恶。教以巧术及种种论。饶益一切皆令欢喜。随顺一切诸外道众。现胜妙智远离邪见乐于佛法。乃至梵天。广为说法。如此三千大千世界。乃至十方不可说不可说亿那由他佛刹微尘等世界中。广说正法。所谓佛法。菩萨法。众生法。声闻法。缘觉法。说地狱饿鬼畜生阎罗趣法。现恶道苦。说诸天趣。现诸天乐。说世间法。离世间法。显菩萨道离生死恶。说一切智诸妙功德。灭愚痴苦及诸障碍。欲令众生得离世乐。离诸虚妄解真实法。远离恶业灭诸烦恼。转净法轮。善男子。我唯知此至一切趣菩萨净行庄严法门。无依无作神通之力。诸大菩萨具足成就诸神通明佛刹等身。得普眼地。知语言道神力自在。具足智慧离诸诤讼。逮得大人广长舌相。出微妙音无能坏者。分别一切三世诸佛。亦无二想。明净智慧照三世法。境界无量净如虚空。我当云何能知能说彼功德行。善男子。于此南方。有一国土。名曰难忍。城名迦陵伽婆提。有比丘尼。名师子奋迅。汝诣彼问。云何菩萨学菩萨行修菩萨道。时善财童子。头面敬礼彼长者足。绕无数匝。眷仰观察。辞退南行　　尔时善财童子。渐渐游行至彼国城。周遍推问彼比丘尼。时有无量男女大众。答善财言。此比丘尼今在王园日光林中。以法饶益一切众生。尔时善财。诣彼园林周遍观察。见一大树名曰满月。放大光明照百由旬。复见大树名曰普覆。其形如盖放青光明。复见华树名曰华藏。高如雪山雨众华云。如天帝释波利质多罗树。复见大树名曰柔软。光明普照常有果实。复见大树名曰明净。不可譬谕。摩泥庄严。出阿僧祇清净妙宝。复见衣树。出阿僧祇妙宝衣藏。复见欢喜树。自然演出微妙音声。复见普庄严香熏树。出一切香。普熏十方无所障碍。复见彼园泉流渊池。栴檀行树周匝围绕。七宝栏楯以为庄严。黑栴檀泥凝渟其底。布以金沙。八功德水充满其中。优钵罗。钵昙摩。拘牟头。分陀利华。敷荣鲜茂遍覆其上。宝树周遍端严殊妙。一一树下。各敷无量师子之座。布以宝衣。熏以众香。张众宝帐。白净宝网罗覆其上。金铃网中出妙音声。或有树下敷莲华藏师子之座。或有树下敷香藏座。或有树下敷龙庄严藏座。或有树下敷宝聚师子座。或有树下敷明净普照藏座。或有树下敷师子乐藏座。彼一一座。各有十万宝师子座眷属围绕。无量庄严。散无量宝充满其中如海宝洲。宝衣布地柔软妙好。蹈则没足。举则还复。异类众鸟出和雅音。超越帝释欢喜之园。种种华树常雨华云。超胜帝释照明之园。妙香普熏。超于帝释善法讲堂。宝树乐树出微妙声。超过善口天女歌音。无量百千楼阁庄严。观者无厌。超逾帝释善现大城。此园一切诸庄严具。如梵天宫众生乐见。尔时善财。见此园林。皆是菩萨业行所成。出诸世间善根所起。供养不可思议诸佛所得。无能坏者。此皆师子奋迅比丘尼。了法如幻。长养功德藏善根所成。三千大千世界天龙八部无量众生。悉入此园而不迫迮。何以故。此比丘尼不可思议威神力故。尔时善财。见比丘尼遍处一切宝师子座。端严姝妙威仪庠序。其心寂静调伏诸根。譬如龙象。如澄净渊。如意宝珠。五欲不染犹如莲华。心无所畏如师子王。安住净戒不可倾动如须弥山。灭除众生诸烦恼热如凉香王。灭除众病如良药王。见者不虚。如婆楼那天。长养善根。犹如良田。见处一座。净居天众眷属围绕。为说无尽法门。又见处座。悦乐梵等梵众围绕。为说普妙音声法门。又见处座。无量他化自在天王等。天子天女眷属围绕。为说菩萨清净自在法门。又见处座。化自在天王等。天子天女眷属围绕。为说清净一切庄严法门。又见处座。删兜率天王等。天子天女眷属围绕。为说心藏旋复法门。又见处座。夜摩天王等。天子天女眷属围绕。为说无量庄严法门。又见处座。释天王等。天子天女眷属围绕。为说厌离法门。又见处座。娑伽罗龙王。十光明龙王。难陀跋难陀龙王。摩那斯龙王。伊那槃那龙王。阿耨达龙王等龙子龙女眷属围绕。为说善方便救护众生法门。又见处座。提头赖吒天王等乾闼婆男女。眷属围绕。为说无尽法门。又见处座。摩睺罗伽。阿修罗王等。眷属围绕。为说法界方便智庄严法门。又见处座。大势力迦楼罗王等。眷属围绕。为说于生死海无畏法门。又见处座。屯紧那罗王等。眷属围绕。为说佛行光明法门。又见处座。云山摩睺罗伽王等。眷属围绕。为说佛喜法门。又见处座。无量男子女人童男童女眷属围绕。为说胜趣法门。又见处座。常夺众生命罗刹王等。眷属围绕。为说起大慈大悲法门。又见处座。乐声闻者眷属围绕。为说胜智光明法门。又见处座。乐缘觉者眷属围绕。为说明净如来功德光明法门。又见处座。乐大乘者眷属围绕。为说普门三昧智慧光明法门。又见处座。初发心菩萨眷属围绕。为说一切佛大愿法门。又见处座。二地菩萨眷属围绕。为说离垢三昧法门。又见处座。三地菩萨眷属围绕。为说寂静庄严法门。又见处座。四地菩萨眷属围绕。为说一切智势力境界法门。又见处座。五地菩萨眷属围绕。为说净心华藏法门。又见处座。六地菩萨眷属围绕。为说明净藏法门。又见处座。七地菩萨眷属围绕。为说普地藏法门。又见处座。八地菩萨眷属围绕。为说法界法身境界法门。又见处座。九地菩萨眷属围绕。为说无有无著庄严法门。又见处座。十地菩萨眷属围绕。为说无碍三昧法门。又见处座。金刚力士眷属围绕。为说智慧金刚法门。见处如是等一切诸座。一切诸趣。一切众生。眷属围绕。种善根者为说善根。长善根者为说增长一切善根。随其所应而为说法。乃至于阿耨多罗三藐三菩提。得不退转。何以故。此比丘尼成就百万阿僧祇般若波罗蜜门故。所谓普眼般若波罗蜜门。说一切佛法般若波罗蜜门。分别法界般若波罗蜜门。坏散一切障碍般若波罗蜜门。出生长养一切众生善法般若波罗蜜门。胜庄严般若波罗蜜门。无碍藏般若波罗蜜门。法界圆满般若波罗蜜门。清净心藏般若波罗蜜门。一切众生乐藏般若波罗蜜门。得如是等百万阿僧祇般若波罗蜜门。于此园中。所有众生。皆于阿耨多罗三藐三菩提。得不退转。尔时善财。见师子奋迅比丘尼诸奇特事。所谓园林资生之具。经行威仪。宝师子座。大众眷属。诸妙功德。神力自在。微妙音声。如是一切诸奇特事。又闻微妙清净音声。宣扬赞叹不思议法。无量法云之所润泽。身心柔软。五体投地。恭敬礼已。将欲绕旋。见比丘尼遍一切座。自见己身及无量众树木园林。皆悉右旋。绕无数匝。如是见已。合掌恭敬于一面住。白言大圣。我已先发阿耨多罗三藐三菩提心。而未知菩萨云何学菩萨行修菩萨道。唯愿大圣。为我解说。善男子。我成就菩萨一切智底法门。大圣。如此法门体性云何。善男子。此法门者。智光庄严。于一念中普照三世。大圣。此智光庄严法门境界云何。善男子。入此法门。现前正受一切法林三昧时。十方一切世界诸佛。处兜率天者。于彼一一佛所。从其自身。出生不可说不可说佛刹微尘等摩[少/兔]摩身。恭敬礼拜。又赍不可说不可说佛刹微尘等华香缨珞。诸妙宝鬘。末香涂香。衣盖幢幡种种宝华云。乃至一切庄严具云。宝网宝帐庄严网等种种宝座。以如是等诸供养具。供养如来。如兜率天所兴供养。降神母胎。出生在宫。舍家学道。诣菩提树。成最正觉。转净法轮。在诸天上人非人中。乃至般涅槃所兴供养。亦复如是。若有众生。知我供养。皆于阿耨多罗三藐三菩提。得不退转。其有众生来至我所。即为彼说般若波罗蜜。我不起众生想。不取众生相。知一切语言而不著语言。见一切佛不取佛相。深解法身故。受持一切诸佛法轮。而亦不取法轮之相。解了诸佛真实相故。于念念中。悉能充满一切法界。而亦不取法界之相。了一切法犹如幻故。善男子。我唯知此菩萨一切智底法门。诸大菩萨究竟法界一切无著。一身结跏趺坐充满法界。于自身内。悉能显现一切佛刹。于一念中。悉能往诣一切佛所。于自身内。悉能显现诸佛神力。能以一毛举不可说不可说诸佛世界。于一毛孔。现不可说不可说世界成败。于一念中。摄取不可说不可说众生。于一念中。摄取不可说不可说劫。我当云何能知能说彼功德行。善男子。于此南方。有一国土。名曰险难。城名宝庄严。有一女人。名婆须蜜多。汝诣彼问。云何菩萨学菩萨行修菩萨道。时善财童子。头面敬礼比丘尼足。绕无数匝。眷仰观察。辞退南行　　尔时善财童子。大慧光明以照其心。具足长养一切种智。一心思惟诸法实相。建立一切语言陀罗尼藏。广修受持一切法轮陀罗尼。为众生归长大悲力。方便观察一切种智。满法界等清净大愿。明净慧光普照十方众生。一切庄严诸通明力。充满十方一切世界。究竟成满菩萨诸业。渐渐游行。至险难国宝庄严城。推问婆须蜜多女。今在何所。尔时有人。不知彼女深智慧者。作如是念。今此童子威仪庠序。其心寂静调伏诸根。远离放逸颠倒惑乱。念慧现前视瞻详审。言音和雅不著形色。正念思惟甚深法相。远离懈倦心如大海。此非染欲颠倒之人。无情欲想。不没欲泥。不随诸根。行出魔界。不服五欲。不为一切诸魔所缚。所不应作已能不为。有何等意而求此女。其中有人。先知彼女有智慧者。作如是言。善哉。童子。得大善利。乃能推求深智女人。当知童子。一向求佛。悉欲摄取一切众生拔诸欲刺坏散净想。善男子。今此女人。在此城中深宫之内。尔时善财闻此语已。心大欢喜往诣其门见彼宫宅严饰广大。十重宝墙周匝围绕。列植十行宝多罗树。十重深堑。八功德水充满其中。底布金沙。妙宝莲华。优钵罗。钵昙摩。拘牟头。分陀利。敷荣鲜茂弥覆水上。出微妙香。能转人心不生垢染。众宝宫殿台观楼阁。阿僧祇宝以为严饰。绀琉璃地洒以香水。熏以沉香。涂以栴檀。宝网罗覆。阎浮檀金以为垂铃。出和雅音。散众宝华犹如降云。诸妙庄严说不可尽。金刚摩尼真珠宝藏充满宅内。十种园林以为庄严。尔时善财见彼女人处宝师子座。颜貌端严妙相成就。身如真金目发绀色。不长不短。不白不黑。身分具足。一切欲界无与等者。何况有胜。言音婉妙世无伦匹。善知字轮技艺诸论。成就幻智菩萨方便。以阿僧祇宝庄严其身。宝网罗覆。首冠天冠。大众围绕皆悉修善。同其愿行成就善根不可沮坏。具足无尽功德宝藏。身出光明普照一切。触斯光者欢喜悦乐。身心柔软灭烦恼热。尔时善财头面礼足。绕无数匝。恭敬合掌。于一面住。白言大圣。我已先发阿耨多罗三藐三菩提心。而未知菩萨云何学菩萨行修菩萨道。答言。善男子。我已成就离欲实际清净法门。若天见我我为天女。若人见我我为人女。乃至非人见我。我为非人女。形体姝妙。光明色像殊胜无比。若有众生。欲所缠者。来诣我所。为其说法皆悉离欲。得无著境界三昧。若有见我得欢喜三昧。若有众生。与我语者。得无碍妙音三昧。若有众生。执我手者。得诣一切佛刹三昧。若有众生。共我宿者。得解脱光明三昧。若有众生。目视我者。得寂静诸行三昧。若有众生。见我频申者。得坏散外道三昧。若有众生。观察我者。得一切佛境界光明三昧。若有众生。阿梨宜我者。得摄一切众生三昧。若有众生。阿众鞞我者。得诸功德密藏三昧。如是等类一切众生。来诣我者。皆得离欲实际法门。善财白言。大圣。昔于何所种诸善根。修何等业得此法门。答言。善男子。过去有佛。号曰常住如来应供等正觉。出兴于世。彼佛哀愍饶益诸群生故。入安乐城。足蹈门阃。即时大地六种震动。其城自然奇妙广博众宝庄严。散诸杂华。自然演出娱乐之音。放大光明。一切诸天充满虚空。广说如佛入城经中现奇特事。善男子。我于尔时为长者妇。名曰善女。见如是等诸奇特事。从夫长者出于道巷。奉彼如来妙宝天冠。时文殊师利。为佛侍者。为我说法。发阿耨多罗三藐三菩提心。善男子。我唯知此离欲实际法门。诸大菩萨。成就无量方便智慧广大智藏。智慧境界无能坏者。我当云何能知能说彼功德行。善男子。于此南方有城。名首婆波罗。彼有长者。名曰安住。彼常供养栴檀佛塔。汝诣彼问。云何菩萨学菩萨行修菩萨道。时善财童子。头面敬礼彼女人足。乃至辞退南行　　尔时善财童子渐渐游行。至于彼城。诣长者所。乃至白言。大圣。我已先发阿耨多罗三藐三菩提心。而未知菩萨云何学菩萨行修菩萨道。答言。善男子。我已成就不灭度际菩萨法门。住此法门。普见十方一切世界。去来今佛无涅槃者。除化众生方便灭度。善男子。我开栴檀佛塔户时。念念正受无尽佛性三昧门。于念念中。得无量无边胜妙诸法。白言大圣。此三昧者境界云何。答言。善男子。我入此三昧时。见此世界迦叶佛拘那含牟尼佛。尸弃佛。毗婆尸佛。提舍佛。弗沙佛。无上胜佛。无上莲华佛。见如是等不可说不可说诸佛。阎浮提微尘等佛。乃至不可说不可说佛刹微尘等佛。见此诸佛。从初发心。神力自在。一切大愿清净妙行。诸波罗蜜。次第成就。菩萨诸地。得深法忍。降伏众魔。长养成就自在菩提。净诸佛刹。种种大众。教化众生。放大光明。转净法轮。神力变化。皆悉受持正念思惟。智慧分别。彼诸佛法显现众生。见知未来弥勒佛等一切诸佛。现在卢舍那佛等一切诸佛。亦复如是。如此世界见知十方三世一切诸佛声闻缘觉菩萨。亦复如是。善男子。我唯知此不灭度际菩萨法门。诸大菩萨一念悉知三世诸法念际平等而无有二。住佛所住。于一切劫而无劫想。随顺诸佛平等正法。如来及我一切众生等无有二。净庄严智照三世间。成就诸佛不转威仪。分别一切法界境界。我当云何能知能说彼功德行。善男子。于此南方有山。名曰光明。彼有菩萨。名观世音。汝诣彼问。云何菩萨学菩萨行修菩萨道。时善财童子头面敬礼彼长者足。绕无数匝。眷仰观察。辞退南行　　　　大方广佛华严经卷第五十          
