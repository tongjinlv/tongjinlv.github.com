　　　　大方广佛华严经卷第二十六　　　　东晋天竺三藏佛驮跋陀罗译　　　　十地品第二十二之四　他化自在王　　诸天及菩萨　闻说此上行　　心皆大欢喜　雨上妙华香　　幡盖宝璎珞　真妙摩尼珠　　散佛及大众　天女于空中　　作种种妓乐　供养于如来　　并及诸菩萨　同以微妙音　　歌颂佛功德　一切智慧者　　众生中最尊　哀愍世间故　　现诸神通力　华香珍宝等　　皆出如是音　于一微尘中　　各示那由他　无量数诸佛　　于中而说法　于一微尘中　　见无量佛国　须弥金刚围　　世间不迫迮　于一微尘中　　见有三恶道　天人阿修罗　　各各受业报　闻诸佛国中　　一切佛妙音　转无上法轮　　随应众生心　诸佛世界中　　众生身种种　随国土众生　　示现种种身　一切诸天人　　皆悉同止住　佛先观察已　　然后为说法　众生悉知见　　微尘中佛国　亦观旷大刹　　以佛威神故　佛现如是等　　种种神通力　若为众生说　　是事不可尽　以是微妙音　　称叹于世尊　心皆大欢喜　　默然而观佛　解脱月菩萨　　请金刚藏言　佛子愿演说　　入于八地行　　金刚藏菩萨言。佛子。菩萨摩诃萨。已习七地微妙行慧。方便道净。善集助道法。具大愿力。诸佛神力所护。自善根得力。常念随顺如来力。无畏。不共法。直心深心清净。成就福德智慧。大慈大悲不舍众生。修行无量智道。入诸法本来无生。无起无相。无成无坏。无来无去。无初无中无后。入如来智。一切心意识。忆想分别。无所贪著。一切法如虚空性。是名菩萨得无生法忍入第八地。入不动地名为深行菩萨。一切世间所不能测。离一切相。离一切想。一切贪著。一切声闻辟支佛所不能坏。深大远离。而现在前。譬如比丘得于神通。心得自在。次第乃入灭尽定。一切动心。忆想分别。皆悉尽灭。菩萨亦如是。菩萨住是地。诸勤方便身口意行。皆悉息灭。住大远离。如人梦中欲渡深水。发大精进。施大方便。未渡之间。忽然便觉。诸方便事。皆悉放舍。菩萨亦如是。从初已来。发大精进。广修道行。至不动地。一切皆舍。不行二心。诸所忆想。不复现前。譬如生梵世者。欲界烦恼不现在前。菩萨亦如是。住不动地。一切心意识不现在前。乃至佛心。菩提心。涅槃心。尚不现前。何况当生诸世间心。佛子。是菩萨随顺是地。以本愿力故。又诸佛为现其身。住在诸地法流水中。与如来智慧为作因缘。诸佛皆作是言。善哉善哉。善男子。汝得是第一忍。顺一切佛法。善男子。我有十力。四无所畏。十八不共法。汝今未得为得。是故勤加精进。亦莫舍此忍门。善男子。汝虽得此第一甚深寂灭解脱。一切凡夫离寂灭法。常为烦恼觉观所害。汝当愍此一切众生。又善男子。汝应念本所愿。欲利益众生。欲得不可思议智慧门。又善男子。一切法性。一切法相。有佛无佛。常住不异。一切如来不以得此法故说名为佛。声闻辟支佛亦得此寂灭无分别法。善男子。汝观我等无量清净身相。无量智慧。无量清净国土。无量方便。无量圆光。无量净音。汝今应起如是等事。又善男子。汝今适得此一法明。所谓一切法寂灭无有分别。我等所得无量无边。汝应精勤起此诸法。善男子。十方无量国土。无量众生。无量诸法差别。汝应如实通达是事。随顺如是智。是菩萨诸佛与如是等无量无边起智慧门因缘。以此无量门故。是菩萨能起无量智业。皆悉成就。诸佛子。若诸佛不与菩萨起智慧门者。是菩萨毕竟取于涅槃。弃舍利益一切众生。以诸佛与此无量无边起智慧门故。于一念中。所生智慧。比从初地已来乃至七地。百分不及一。无量无边阿僧祇分不及一。乃至算数譬谕所不能及。所以者何。先以一身修集功德。今此地中。得无量身修菩萨道。以无量音声。无量智慧。无量生处。无量清净国土。无量教化众生。供养给侍无量诸佛。随顺无量佛法。无量神通力。无量大会差别。无量身口意业。集一切菩萨所行道。以不动法故。佛子。譬人乘船欲渡大海。未至大海多用功力。入海以风。无复艰碍。一日之行过先功力。于百千岁。所不能及。菩萨亦如是。多集善根。乘大乘船。入菩萨所行大智慧海。不施功力。能近一切诸佛智慧。比本所行。若一劫。若百千万劫。所不能及。佛子。菩萨摩诃萨。至第八地。从大方便慧生。无功用心。在菩萨道。思惟诸佛智慧势力。知世界生。世界灭。世界成。世界坏。知以何业因缘集故世界成。何业因缘灭故世界坏。是菩萨知地水火风性小相。中相。无量相。差别相。知微尘细相。知微尘差别相。于一世界中。所有微尘差别。皆悉能知。此一世界所有地水火风。若干微尘。皆悉能知。知宝物若干微尘。众生身若干微尘。世界中万物微尘差别。分别众生大身小身。以若干微尘。成地狱身畜生身。饿鬼身。以若干微尘。成阿修罗身。天身。以若干微尘成。皆悉了知。是菩萨入如是分别微尘智。知欲色无色界坏。知欲色无色界成。知欲色无色界成坏。知欲色无色界小相。中相。无量相。知欲色无色界差别相。如是知三界。是名菩萨教化众生。助智明分。善分别众生身。善观所应生处。随众生生处。随众生身。而为受身。是菩萨现身遍满三千大千世界。随众生身。各各差别譬如日月于一切水皆现其像。若二若三。乃至无量无边不可思议不可说三千大千世界身遍其中。随众生身差别。而为受身。是菩萨成就如是智慧。于一世界。身不动摇。乃至不可说诸佛世界。随众生身。随所信乐。于佛大会。而现身像。若于沙门中。示沙门形色。婆罗门中。示婆罗门形色。刹利中。示刹利形色。居士中。示居士形色。四天王中。帝释中。魔中。梵天中。示梵天形色。乃至阿迦腻吒天中。示阿迦腻吒形色。以声闻乘度者。示声闻形色。以辟支佛乘度者。示辟支佛形色。以菩萨乘度者。示菩萨形色。以佛身度者。示佛身形色。所有不可说诸佛国中。随众生身信乐差别。现为受身。而实远离身相差别。常住平等。是菩萨知众生身。知国土身。知业报身。知声闻身。知辟支佛身。知菩萨身。知如来身。知智身。知法身。知虚空身。是菩萨如是知众生深心所乐。若于众生身。作己身。若于众生身作国土身。业报身。声闻身。辟支佛身。菩萨身。如来身。智身。法身。虚空身。若于国土身。作己身。业报身。乃至虚空身。若于业报身。作己身。乃至虚空身。若于己身。作众生身。国土身。业报身。声闻身。辟支佛身。菩萨身。如来身。智身。法身。虚空身。是菩萨知众生集业身。报身。烦恼身。色身。无色身。诸佛国土小相。中相。无量相。垢相。净相。广相。倒相。平相。方差别相。知业报身假名差别。声闻身假名差别。辟支佛身假名差别。菩萨身假名差别。知如来身。菩萨身。愿身。化身。住持身。相好庄严身。势力身。如意身。福德身。智身。法身。知智身善分别如实。知法身平等不坏相。知虚空身无量相。周遍相。无形相。是菩萨善知起如是诸身。则得命自在。心自在。财自在。业自在。生自在。愿自在。信解自在。如意自在。智自在。法自在是菩萨得十自在。为不可思议智者。无量智者。广智者。不可坏智者。菩萨随如是智慧。毕竟常起无罪身业口业意业。身业随智行。口业随智行。意业随智行。般若波罗蜜增上。大悲为首。善修方便。善起诸愿。善为诸佛神通所护。常不舍行利益众生智。悉知无边世界中差别事。举要言之。菩萨住无动地。身口意所作。皆能集一切佛法。是菩萨住此地。离一切烦恼故。善住净心力。心常不离道故。善住深心力。不舍众生故。善住大悲力。救一切世间故。善住大慈力。不忘所闻法故。善住陀罗尼力。分别观察一切佛法故。善住一切乐说力。行无边差别世界故。善住神通力。不舍一切菩萨所行故。善住愿力。修集一切佛法故。善住波罗蜜力。善起一切种智故。善住如来力。是菩萨得如是智力。示一切所作。无有过咎。诸佛子。菩萨此地不可坏故。名为不动地。智慧不转故。名为不转地。一切世间不能测知故。名威德地。无色欲故。名童真地。随意受生故。名自在地。更不作故。名为成地。决定知故。名为究竟地。善发大愿故。名为变化地。不可坏故。名为住持地。先修善根故。名为无功力地。菩萨得如是智慧。名为入佛境界。名为佛功德所照明。名为随佛威仪行趣向佛法。常为诸佛神力所护。常为四天王。释提桓因诸梵王等之所奉迎。密迹金刚神。常随侍卫。善能出生诸禅三昧。能作无量诸身差别。于诸身中。皆有势力。得大果报神通力。于无边三昧中得自在。能受无量记。随众生成就处。示成阿耨多罗三藐三菩提。是菩萨入如是大智慧。善通达诸法。常放大智光明。度无碍法界道。善知世界道差别。能示一切诸功德。随意自在。善解先际后际。能入转魔道智。入如来行境界。能于无边世界。行菩萨道。以不转相故。此地名为不动。佛子。菩萨在不动地。善生禅定力故。常见无边诸佛。不舍供养供给诸佛。是菩萨于一一劫。一一世界中。数百千万亿那由他。无量无边阿僧祇佛。恭敬供养。尊重赞叹。亲近诸佛。从诸佛受世界差别等诸法明。是菩萨转深入如来法藏。问世界差别事。无能尽者。乃至百千万亿劫。说不可尽。又诸善根。转胜明净。譬如真金。众宝间错。为转轮王。所佩璎珞。一切人民。无能夺者。菩萨摩诃萨亦如是。住无动地。善根转净。一切声闻辟支佛。乃至七地菩萨所不能坏。菩萨住是地。以善分别智门故。智慧光明。灭除一切众生恼热。譬如千世界主大梵天王。能于一时。流布慈心。满千世界。亦能放光。遍照其中。菩萨摩诃萨亦如是。住不动地。能放身光。照十万佛刹微尘世界。灭除众生诸烦恼热。令得清凉。诸佛子。是名略说菩萨不动地。若广说者。无量亿劫所不能尽。菩萨住是地。多作大梵天王。主千世界。诸根猛利。与诸众生声闻辟支佛菩萨波罗蜜道。无有穷尽。说世界差别。无能坏者。所作善业。布施爱语。利益同事。皆不离念佛。不离念法。乃至不离念一切种智。常生是心。我当于众生。为首为胜。乃至于一切众生。为依止者。是菩萨若欲勤行精进。于须臾间。得百万三千大千世界微尘数三昧。乃至能示百万三千大千世界微尘数菩萨。以为眷属。若以愿力。神通自在。能过是数若干。百千万亿劫。不可计知。时金刚藏菩萨。欲重明此义。以偈颂曰　菩萨住七地　　慧方便已净　善集助道法　　大愿力所系　诸佛神力护　　善根悉成就　求于胜智慧　　能入第八地　善集于福慧　　而有深慈悲　离诸有量心　　心同如虚空　如所说法中　　心得决定力　如是得寂灭　　微妙无生忍　诸法从本来　　无生亦无起　无相无有成　　亦无去来义　诸法初中后　　与如无分别　无有心意行　　同若如虚空　成就如是忍　　无有诸戏论　得是不动地　　甚深寂灭行　一切诸世间　　不能得测量　一切诸心相　　皆悉已灭尽　菩萨住是地　　心识无分别　如入灭尽定　　无复忆念想　犹如人梦中　　方便欲渡水　觉则意廓然　　休息诸所作　得是深忍已　　一切想念灭　如生于梵天　　无欲界烦恼　以本愿力故　　及佛今劝导　如是第一忍　　是诸佛职位　我等深智力　　无畏不共法　汝今无有此　　当加勤精进　汝虽得除灭　　一切烦恼火　当观诸世间　　烦恼常炽然　当念本所愿　　欲利诸众生　悉遍知诸法　　广度于一切　诸法实性相　　常住无变异　二乘亦得此　　而不名为佛　但以得无碍　　甚深微妙智　通达三世故　　乃得名为佛　是诸无等等　　天人所恭敬　开是起智门　　令入诸佛法　成就无边底　　无量妙智慧　先所行诸法　　不及今一念　如是诸菩萨　　得妙智慧地　能在一念中　　身遍于十方　入是智慧门　　行道疾无碍　如行于海中　　大风力所济　离诸功用心　　但在于智业　观十方世界　　成坏及与住　能知四大一　　亦知诸别异　小中及无量　　种种差别相　能数知三千　　大千世界尘　亦知众生身　　四大微尘数　诸天身众宝　　微尘数差别　皆悉遍明了　　余亦如是知　智慧因缘故　　心转得调柔　为利诸众生　　遍诸世界身　能于众生身　　而自作己身　及以诸佛刹　　诸余种种身　如日月停空　　影现一切水　菩萨亦如是　　遍满大千界　常住于法身　　湛然不移动　于净心众生　　各现其身像　随诸心所乐　　而现为受生　于诸天人会　　悉皆示其身　菩萨于因缘　　和合中自在　乃至能随意　　为现于佛身　众生国土身　　业报贤圣身　智身与法身　　知皆同平等　以是因缘故　　得如意神通　为令世欢喜　　而现种种身　能得于十种　　妙大自在智　所作随智行　　顺于慈悲心　诸佛所有法　　皆能善修习　住三净戒中　　不动如须弥　能得大菩萨　　所有十种力　一切诸魔众　　皆所不能转　常为诸佛护　　释梵所敬礼　密迹金刚神　　常随而侍卫　菩萨得是地　　功德无有量　百千万亿劫　　说之不可尽　亲近无数佛　　增益诸善根　如真金杂宝　　庄严王璎珞　菩萨在是地　　多作大梵王　典领千国土　　功德无有量　能以三乘教　　而无有穷尽　慈心光普照　　灭诸烦恼热　能于须臾间　　得百万三千　大千世界数　　微尘诸三昧　能见十方佛　　其数亦如是　若以其愿力　　过是无有量　今已略解说　　第八地妙相　若广演说者　　千亿劫不尽　　　　第九地　佛子演说此　　八地妙义时　以佛神力故　　震动无量国　一切智身出　　无量微妙光　遍照十方界　　众生得安乐　百千万菩萨　　住于虚空中　设众妙供养　　诸天所无有　自在大梵天　　并及他化王　欢喜设妙供　　大海功德佛　千万诸天女　　咸恭敬欢喜　同以微妙音　　歌叹佛功德　以佛神力故　　出如是妙法　善行寂灭者　　无有诸恶心　各在于其地　　善修菩萨行　利益世间故　　遍游于十方　示众以佛道　　心如空无碍　诸菩萨神力　　上妙供养具　胜十方人天　　福德之所致　佛子乐智者　　以此示佛力　于一国不动　　而现一切处　利益于世间　　如满月明净　灭一切音声　　语言诸想念　而以诸音声　　说法犹如响　若众生下劣　　其心厌没者　示以声闻道　　令出于众苦　若复有众生　　诸根少明利　乐于因缘法　　为说辟支佛　若人根明利　　饶益于众生　有大慈悲心　　为说菩萨道　若有无上心　　决定乐大事　为示于佛身　　说无量佛法　譬如幻化师　　示种种身色　如是诸身相　　皆无有实事　如是诸佛子　　善知智慧术　能示一切行　　心离于有无　千万诸天女　　同以微妙音　如是歌叹已　　默然而观佛　解脱月又言　　佛子大会净　一心愿乐闻　　入九地正行　　金刚藏菩萨言。佛子。菩萨摩诃萨。以如是无量智慧。善观佛道。欲求转胜寂灭解脱。欲转胜思惟如来智慧。欲入如来深密法藏。欲观察不可思议大智慧。欲观察诸陀罗尼三昧重令清净。欲令神通广大。欲分别世界差别。欲修诸佛力无所畏不共法。无能坏者。欲顺行诸佛转法轮力。欲不舍所受大悲大愿。菩萨如是思惟。得入第九地。菩萨住此地。如实知善不善无记法行。知有漏无漏法行。世间出世间法行。思议不思议法行。定不定法行。声闻辟支佛法行。菩萨道法行。如来地法行。有为无为法行。随顺如是智慧。知菩提心所行难。知烦恼难。业难。诸根难。欲难。性难。直心难。使心难。生难。习气难。三聚差别难。知众生诸心差别相。庄饰世心相。速转心相。坏不坏心相。无形心相。无边自在心相。清净差别心相。垢无垢心相。缚解心相。谄曲质直心相。随道心相。皆如实知。是菩萨知烦恼深相。浅相。知心伴相。不相离相。知使缠差别相。知是心相应不相应相。随是生时得果报相。知三界中差别相。知爱痴见深入如箭相。知憍慢痴重罪相。知是三业因缘不断相。乃至如实知八万四千烦恼行差别相。是菩萨知诸业善不善无记相。分别不可分别相。心伴相。不相离相。自然尽相。行道尽相。种种集相。不失果报相。次第相。有报相。无报相。黑黑报相。白白报相。黑白黑白报相。非黑非白能尽业相。知业起相。受业法差别相。知无量因缘起业相。知世间业出世间业差别相。现报相生报相。后报相。随诸乘定相。不定相。乃至如实知八万四千诸业差别相。是菩萨知诸根软中上差别相。知先后际别异不别异相。知上中下相。知烦恼伴相。不相离相。随诸乘定相。不定相。淳熟相。未淳熟相。随根转相。易坏相。深取相相。增上相。不可坏相。转相。不转相。三世差别相。久远共生差别相。乃至如实知八万四千诸根差别相。是菩萨知诸欲软中上差别相。乃至如实知八万四千诸欲差别相。是菩萨知诸性软中上差别相。乃至如实知八万四千诸性差别相。是菩萨知直心软中上差别相。乃至如实知八万四千直心差别相。是菩萨知诸使共心生不共心生。心相应心不相应。无始来恼众生相。与一切禅定解脱神通相违相。三界系相。无量心不现前相。开烦恼门相。不知对治相。无所有相。无圣道开法门相。皆如实知。是菩萨知诸生差别相。所谓地狱。畜生饿鬼。阿修罗人天。色无色界。有想无想差别。业是田。爱是水。无明是覆。识是种子。后身是芽。名色共生而不相离。痴爱相续。欲生欲作欲受。不乐涅槃三界差别相续相。皆如实知。是菩萨知诸习气有起不起。随所生处有习气。随众生行有习气。随业烦恼有习气。善不善无记有习气。离欲有习气。随后身有习气。次第随趣有习气。久远不断持烦恼业。离则无法。皆如实知。是菩萨知众生定不定相。正定相。邪定相。不定相。正见中正定相。邪见中邪定相。离此二不定相。一一逆邪定相。五根正定相。离此二不定相。邪位邪定相。正位正定相。离此二不定相。深入邪聚难转相。修无上道因缘相。不定众生守护相。皆如实知。佛子。菩萨摩诃萨。随如是智。名为安住善慧地。菩萨住是地。知众生如是诸行差别相。随其解脱而与因缘。是菩萨化众生法。度众生法。如实知而为说法。声闻乘相。辟支佛乘相。菩萨乘相。如来地相。如实知。随众生因缘。而为说法。随心随根。随欲差别。而为说法。又随行处。随智慧处。而为说法。知一切行处。而为说法。随众生性。深入难处。而为说法。随趣随生。随烦恼。随习气转故说法。随乘令解脱故说法。是菩萨住此地。为大法师。守护诸佛法藏。入深妙义。用无量慧方便。四无碍智言辞说法。是菩萨常随四无碍智。而不可坏。何等为四。一法无碍。二义无碍。三辞无碍。四乐说无碍。是菩萨以法无碍智。知诸法自相。以义无碍智。知差别法。以辞无碍智。知说诸法不可坏。以乐说无碍智。知说诸法次第不断。复次以法无碍智。知诸法无体性。以义无碍智。知诸法生灭相。以辞无碍智。知诸法假名不断假名说。以乐说无碍智。知随假名不坏无边说。复次以法无碍智。知现在诸法差别相。以义无碍智。知过去未来诸法差别相。以辞无碍智。知过去未来现在诸法说不可坏。以乐说无碍智。于一一世。得无边法明说。复次以法无碍智。知诸法差别。以义无碍智。知诸法义差别。以辞无碍智。随诸言音。而为说法。以乐说无碍智。随所乐解。而为说法。复次以法无碍智。以法智方便。知诸法差别不可坏。以义无碍智。以比智如实知诸法差别。以辞无碍智。以世智。说诸法差别。以乐说无碍智。知善说第一义。复次以法无碍智。知诸法一相不坏。以义无碍智。知阴入界谛因缘法。以辞无碍智。以微妙音故。一切世间之所归趣。以乐说无碍智。所说转胜。能令众生。得无边法明。复次以法无碍智。知一乘究竟。摄一切无差别。以义无碍智。知诸乘差别。以辞无碍智。能说诸乘无差别。以乐说无碍智。以一法门说无边法明。复次以法无碍智。能入一切菩萨行智行法行随智行。以义无碍智。能分别说十地义差别。以辞无碍智。说随顺诸地道不可坏。以乐说无碍智。说一切行无边相。复次以法无碍智。知一切佛。于一念中得菩提。以义无碍智。知种种时。种种刹差别。以辞无碍智。随诸佛得道事差别说。以乐说无碍智。于一句法。无边劫说。而不穷尽。复次以法无碍智。知一切佛语。一切佛力。无畏。不共法。大慈大悲。无碍智。转法轮。一切种智。以义无碍智。知如来音声。说八万四千随众生心诸根欲乐差别行。以辞无碍智。以如来音声。说一切诸行不可坏。以乐说无碍智。以诸佛智力。随众生所乐音声说。菩萨摩诃萨。如是善知无碍智。安住第九地。名为得佛法藏。为大法师。得众义陀罗尼。众法陀罗尼。起智陀罗尼。众明陀罗尼。善慧陀罗尼。众财陀罗尼。名声陀罗尼。威德陀罗尼。无碍陀罗尼。无边旋陀罗尼。杂义藏陀罗尼。得如是等百万阿僧祇陀罗尼。随方便说。如是无量乐说差别门说法。是菩萨得如是无量陀罗尼门。能于无量佛所听法。闻已不忘。如所闻法。能以无量差别门。为人演说。是菩萨于一佛所。以百万阿僧祇陀罗尼。听受正法。如从一佛。余无量佛。亦复如是。是菩萨于礼敬佛时。所闻法明。非多学声闻得陀罗尼力。于十万劫。所能受持。是菩萨得如是陀罗尼力。无碍智乐说力。以说法故。在于法座。大千世界满中众生。随意说法。是菩萨在法座上。唯除诸佛。及受职菩萨。于一切中。最为殊胜。是菩萨处于法座。或以一音。欲令一切悉得解了。即得解了。或以种种音声。欲令一切各得开解。即得开解。或以默然但放光明。欲令一切各得解法。即得解法。或一切毛孔。皆出法音。或三千大千世界所有色无色物。皆出法音。或以一音。周满法界。欲令得解。即皆得解。是菩萨三千大千世界所有众生。以无量音声。一时问难。所问各异。是菩萨于一念中。悉受如是一切问难。以一音答。皆令开解。如是若二若三。若百若千。乃至不可说不可说三千大千世界满中众生广为说法。承佛神力。能为众生。广作佛事。倍复勤摄如是智明。于一尘中。有不可说不可说世界尘数大会。佛在此中。随众生心。而为说法。令一一众生。心得若干无量诸法。如一佛。一切诸佛。亦如是。如一微尘。一切十方世界。亦复如是。于是中生大忆念力。于一念中。从一切佛所受法明。不失一句。如上大会满中众生。以决定法明。演清净法。于一念中。令尔所众生。皆得开解。何况若干世界中众生。是菩萨住是地。善根转胜。深入诸佛行处。常与一切佛会。深入菩萨解脱。菩萨随顺。如是智。常见诸佛。于一一劫中。无量无边百千万亿以上供具。供养诸佛。于诸佛所。种种问难。通达诸陀罗尼。一切善根。转胜明净。佛子。如炼真金。具足庄严。为转轮王所著宝冠。一切小王无能夺者。菩萨亦如是。住善慧地。一切善根。转胜明净。声闻辟支佛。诸地菩萨所不能坏。是菩萨善根转明。能照众生烦恼难处。如大梵王。三千世界一切难处。皆悉能照。菩萨亦如是。住善慧地。善根明净。照诸众生烦恼难处。诸佛子。是名略说菩萨善慧地。若广说者。则无量无边劫。不可得尽。菩萨住是地。多作大梵王。典领三千大千世界。无有能胜。如实解义者。于自在中。而得自在。善能宣说声闻辟支佛。菩萨波罗蜜。众生问难。无能穷尽。所作善业。布施爱语。利益同事。皆不离念佛。不离念法。乃至不离念一切种智。常生是心。我当于一切众生。为首为胜。乃至于一切众生。为依止者。是菩萨若欲如是勤行精进。于一念中。得百万阿僧祇三千大千世界微尘数三昧。乃至能示百万阿僧祇三千大千世界微尘数菩萨。以为眷属。若以愿力。神通自在。复过是数。百千万亿那由他劫。不可计知　　尔时金刚藏菩萨。欲重明此义。以偈颂曰　诸菩萨随顺　　无量深智力　第一最微妙　　一切世难知　利益众生者　　能至第九地　得入于诸佛　　秘密之法藏　得微妙最上　　三昧陀罗尼　广大神通力　　善入世界相　智慧力决定　　能观诸佛法　大愿悲心净　　得入第九地　顺行此上地　　持诸佛法藏　即能通诸法　　善不善无记　有漏及无漏　　世间出世间　是可思议法　　是不可思议　知法定不定　　三乘具足相　思惟分别此　　有为无为法　起知如是法　　灭诸无明闇　随顺是智心　　则为第一妙　悉知一切难　　诸心差别相　庄饰世轻易　　无边自在心　烦恼深浅相　　心伴不离相　知使缠差别　　随顺相续有　知业种种杂　　各各差别相　因灭果不失　　通达如是事　又知于众生　　诸根软中上　广大差别等　　先际后际相　知欲软中上　　及诸性差别　乃至能悉知　　八万四千种　烦恼使难处　　无始来不灭　皆与心共行　　系缚不可断　知诸结使等　　但妄想分别　无有方处所　　亦无定事相　常不离于身　　又亦难得知　禅定力能遮　　金刚道能断　又能知诸生　　入六道差别　爱润无明覆　　业田识是种　生于后身芽　　名色共增长　无始生死来　　相续在三界　知诸天龙趣　　由烦恼业心　若离于此法　　是则无所有　一切诸众生　　皆在三趣中　或没诸邪见　　或在于智道　菩萨住是地　　悉知众生心　诸根及欲乐　　种种差别义　深心善思惟　　随宜而说法　通达无碍智　　善以言辞说　菩萨为法师　　犹如师子王　牛王宝山王　　安住无所畏　普于诸世界　　雨甘露法味　犹如大龙王　　能雨满大海　是菩萨善知　　法义辞无碍　善能随顺行　　具足乐说力　能得于百万　　阿僧祇总持　能受诸佛法　　如海受龙雨　菩萨得如是　　诸深妙清净　无量陀罗尼　　诸三昧力故　能于一念中　　得见无量佛　闻已净梵音　　演说妙法宝　是菩萨或教　　大千界众生　随心根所好　　说法令欢喜　如是等无量　　三千大千国　转深勤精进　　而作是思惟　于一微尘中　　无量佛说法　随众生心相　　演说于妙义　是菩萨皆受　　如地受诸种　复作如是愿　　十方诸所有　国土中众生　　皆合为一会　我于一念中　　皆悉知其心　以一音说法　　悉令断疑网　菩萨住是地　　人天中法王　为大说法师　　随顺众生性　常于日夜中　　与诸佛共会　能住甚深妙　　寂灭智解脱　供养无量佛　　善根转明净　犹如转轮王　　真金庄严冠　光明照众生　　诸烦恼难处　如梵王光明　　照于大千界　菩萨住是地　　于三千世界　作大梵天王　　诸根悉猛利　善以三乘法　　示悟诸众生　所作诸善业　　皆顺于正念　能于一念中　　而得无有量　世界微尘数　　诸深妙三昧　得见十方佛　　微妙音说法　见佛大神力　　更发无量愿　如是第九地　　大智所行处　深妙难知见　　今已略说竟　　　　大方广佛华严经卷第二十六　　　　大方广佛华严经卷第二十七　　　　东晋天竺三藏佛驮跋陀罗译　　　　十地品第二十二之五　说诸大菩萨　　所行无上事　无数那由他　　首陀会诸天　于上虚空中　　心皆大欢喜　咸以恭敬心　　众妙供养佛　那由他菩萨　　欢悦无有量　烧诸奇妙香　　灭除诸烦恼　他化自在王　　与诸天大众　住在虚空中　　心皆大欢喜　咸以恭敬心　　种种设供养　各散众宝衣　　空中旋转下　无量亿天女　　诸根欣悦豫　于上虚空中　　敬心供养佛　同作无量亿　　那由他妓乐　一切宝器中　　皆出如是音　佛坐于此处　　悉遍于一切　十方国土中　　皆亦有佛现　无量亿种种　　相好庄严身　殊妙无有比　　充满于世界　于一毛孔中　　出无量光明　灭除于一切　　世间烦恼火　十方微尘数　　尚可得计量　一毛孔光明　　不可得穷尽　各见有佛身　　以三十二相　八十好庄严　　转无上法轮　或见佛种种　　为众而说法　或见在兜率　　教化于诸天　或见从兜率　　来下处胞胎　或见初生时　　或见夜出家　或见坐道场　　而成无上道　或见转法轮　　或见入涅槃　于无量国土　　种种而示现　欲度众生故　　有如是等事　譬如巧幻师　　善知于幻术　多示诸众生　　种种异身相　如是佛慧中　　善巧于示现　变化一切身　　周遍诸世界　一切法空寂　　先来无性相　同若如虚空　　大师亦如是　得入第一义　　微妙之性相　随诸法性相　　示佛大神力　一切佛行性　　法及诸众生　皆悉同无相　　一切法空故　若欲得佛智　　应离诸想念　有无俱通达　　疾作天人师　诸天采女众　　皆出如是等　千万种妙音　　寂然而观佛　解脱月菩萨　　见众皆寂然　请金刚藏言　　大名称佛子　菩萨从第九　　至于第十地　诸大神通力　　愿今为略说　　金刚藏菩萨言。佛子。菩萨摩诃萨。如是无量智慧。善修行佛道。乃至九地善集清白法。集无量助道法。大功德智慧所护。广行大悲。深知分别世界差别。深入众生难处。入诸如来行处。念随顺如来寂灭行处。趣向诸佛力。无畏。不共法。坚持不舍。得至一切智位。菩萨摩诃萨。行如是智。近佛位地。则得菩萨离垢三昧而现在前。又入法界差别三昧。庄严道场三昧。雨一切世间华光三昧。海藏三昧。海印三昧。虚空广三昧。观察一切法性三昧。随一切众生心行三昧。如实知一切法三昧。得如来智信三昧。如是等百万阿僧祇三昧皆现在前。是菩萨悉入此三昧。善知其中功用差别。最后三昧名益一切智位。是三昧现在前。即时大宝莲华王出。周圆如百万三千大千世界。一切众宝间错庄严。过于一切人天所有。出世间善根所生。知一切法。如幻如化。空慧所成。光明能照一切世界。琉璃为茎。栴檀王为台。码瑙为须。阎浮檀金为叶。无量光明。一切妙宝。皆在其内。宝网覆上。十三千大千世界。微尘数莲华。以为眷属。尔时菩萨。其身姝妙。称可华座。菩萨得益一切智位三昧力故。身在大莲华座。即时眷属莲华上皆有菩萨。一一菩萨坐莲华上。即得百万三昧。皆一心恭敬瞻仰大菩萨。是菩萨升莲华座时。十方现在一切世界。皆大震动。一切恶道皆悉休息。光明普照十方世界。一切世界皆悉严净。皆得见闻诸佛大会。何以故。是菩萨坐大莲华上。即时足下出百万阿僧祇光明。照十方阿鼻地狱等。灭众生苦恼。两膝上放若干光明。照十方一切畜生。灭除苦恼。脐放若干光明。照十方一切饿鬼。灭除苦恼。左右胁放若干光明。照十方人。安隐快乐。两手放若干光明。照十方诸天。阿修罗宫。两肩放若干光明照十方声闻众。项放若干光明。照十方辟支佛。口放若干光明。照十方菩萨。乃至住九地者。白毫放若干光明。照十方得位菩萨。一切魔宫隐蔽不现。顶上放百万阿僧祇三千大千世界微尘数光明。照于十方诸佛大会。绕十匝已。住于虚空。成光明网。高大明净。供养诸佛。如是供养。从初发心。乃至九地。所作供养。百分不及一。乃至算数譬谕所不能及。是大光明网。胜十方世界所有华香。末香。涂香。衣服。幡盖。众宝璎珞。摩尼宝珠。供养之具。从出世间善根生故。一一诸佛大法会上。皆雨众宝。犹如大云。若有众生觉是供养者。皆是必定无上大道。如是诸光雨大供养已。绕大会十匝。入诸佛足下。尔时诸佛。及大菩萨。知某世界。某甲菩萨摩诃萨。行如是道。成就受职。即时十方无边菩萨。乃至住九地者。皆来围绕。设大供养。一心恭敬。各得万三昧。一切得职菩萨摩诃萨。于金刚庄严胸。出一大光。名破魔贼。无量百千万光。以为眷属。照十方世界。示无量神力。亦来入是大菩萨胸。此光明灭已。是菩萨即得百千万亿大势力神通智慧。尔时诸佛。出眉间白毫相光。名益一切智。有无量无边光明眷属。悉照一切十方世界。围绕十匝。示现诸佛大神通力。劝进无量百千万亿诸菩萨。十方世界六种震动。灭除一切恶道苦恼。一切魔宫。皆蔽不现。示一切诸佛得道之处。示一切诸佛大会庄严事。广大如法界。究竟如虚空。照一切世界已。集在虚空。示大神通庄严之事。入是菩萨顶。眷属光明。入眷属莲华诸菩萨顶。即时各得先所未得十千三昧。是光明入此菩萨顶。如一佛光。一切佛光皆亦如是。一切十方诸佛光明入是菩萨顶时名为得职。名为入诸佛界。具佛十力。堕在佛数。佛子。譬如转轮圣王大子成就王相。转轮圣王令子在白象宝阎浮檀金座。取四大海水。上张罗幔。种种庄严幢幡妓乐。执金钟香水。灌子顶上。即名为灌顶大王。具足转十善道故。名转轮圣王。菩萨摩诃萨亦如是。受职时。诸佛以智水灌是菩萨顶。名灌顶法王。具足佛十力故。堕在佛数。是名诸菩萨摩诃萨。大智慧职地。以是职故。菩萨摩诃萨受无量百千亿万苦行难事。是菩萨得是职已。住法云地。无量功德智慧转增。佛子。菩萨住法云地。如实知欲界集。色界集。无色界集。如实知世间性集。众生性集。识性集。有为性集。无为性集。虚空性集。法性集。涅槃性集。邪见诸烦恼性集。如实知诸世间法成坏集。声闻道集。辟支佛道集。菩萨道集。诸佛力无畏不共法色身法身集。一切智集。得佛道转法轮示灭度集。举要言之。如实知一切法差别集。是菩萨以如是智慧。随顺菩提行。如实知众生化。业化。烦恼化。诸见化。世界化。法界化。声闻化。辟支佛化。菩萨化。如来化。一切化。分别无分别化。是菩萨如实知佛力持。法持。业持。烦恼持。时持。愿持。先世持。行持。劫寿持。智持。是菩萨住十地。诸佛所有微细智。所谓行微细智。命终微细智。受胎微细智。出生微细智。出家微细智。得道微细智。神力自在微细智。转法轮微细智。持寿命微细智。示涅槃微细智。法久住微细智。如是等微细智。皆如实知。又诸佛密处。所谓身密。口密。意密。知时非时密。与菩萨授记密。摄伏众生密。诸乘差别密。八万四千诸根差别密。业如实所作密。行得菩提密。如是等密。皆如实知。是菩萨诸佛所有入劫智。所谓一劫摄阿僧祇劫。阿僧祇劫摄一劫。有数劫摄无数劫。无数劫摄有数劫。一念摄劫。劫摄一念。劫摄非劫。非劫摄劫。有佛劫摄无佛劫。无佛劫摄有佛劫。过去未来劫摄现在劫。现在劫摄过去未来劫。未来过去劫摄现在劫。现在劫摄未来过去劫。长劫摄短劫。短劫摄长劫。诸劫摄相。皆如实知。是菩萨诸佛所入微尘智。国土智。众生身心智。众生身心得道智。众生行智。至一切处智。遍行佛道智。顺行智。逆行智。不可思议智。一切世间声闻辟支佛菩萨所不能知。皆如实知。佛子。诸佛智慧广大无量。菩萨住是地。则能得入如是智慧。是菩萨摩诃萨。随是地行。得菩萨不可思议解脱。无碍解脱。净行解脱。普门明解脱。如来藏解脱。随无碍论解脱。入三世解脱。法性藏解脱。明解脱。胜进解脱。是菩萨十解脱为首。得如是等无量无边百千万亿阿僧祇解脱。百千万无量阿僧祇三昧。百千万无量阿僧祇陀罗尼。百千万无量阿僧祇神通。亦复如是。是菩萨成就如是智慧。随顺菩提。成就无量念力。能于一念顷。至十方无量佛所。无量法明。无量法雨。皆能受持。譬如娑伽罗龙王所澍大雨。唯除大海。余不能受。菩萨摩诃萨亦复如是。如来微密雨大法雨。一切众生声闻辟支佛。乃至九地菩萨所不能受。唯此菩萨住法云地。悉能受持。譬如大海一龙王起大云雨。皆能堪受。若二若三。乃至无量无边诸大龙王所起云雨。一时澍下。皆能受持。菩萨摩诃萨亦如是。住法云地。于一佛所。能受大法明雨。二佛三佛乃至不可说不可说佛。于一念中。皆能堪受如是诸佛大法云雨。是故此地名法云地。解脱月言。佛子。是菩萨。于一念中。能堪受几所大法明雨。答言。佛子。譬如十方所有不可说百千万亿那由他世界微尘。尔所微尘世界众生。假使皆得闻持陀罗尼。为佛侍者。为大声闻多闻第一。如金刚莲华上佛。善伏比丘。其一众生成就如是多闻之力。余亦如是。一人所受。余不重问。如是一切各各不同。于意云何。是一切众生受持多闻力为多不。答言甚多。不可称计。佛子。我今为汝说。是菩萨住法云地。于一念顷。于一佛所受三世法藏大法明雨。上一切众生多闻之力。百分不及一。乃至算数譬谕所不能及。如一佛所闻。十方世界微尘诸佛。皆能受持大法明雨。复能过此无量无边。于一念顷。亦能受持。是故名为法云地。佛子。菩萨摩诃萨。住法云地。自从愿力生大慈悲。福德智慧。以为密云。现种种身。以为杂色云。通明无畏。以为电光。震大雷音。说法降魔。一念一时。能于上所说微尘世界。皆悉周普。以雨善法甘露法雨。灭诸众生随心所乐无明所起烦恼焰故。是故名为法云地。复次佛子。菩萨摩诃萨。住法云地。于一世界。从兜率天来下。乃至示大涅槃。一切佛事。随所度众生。皆现神力。若二若三。乃至如上微尘数世界。又复过是百千万亿阿僧祇世界。从兜率天来下。乃至示大涅槃。一切佛事。随所度众生。皆现神力。是菩萨住此地。于智慧中。得上自在力。或以狭国为广。广国为狭。或以垢国为净。净国为垢。如是一切世界。皆有神力。是菩萨或于一微尘中。置三千大千世界铁围山川。而不迫迮。或二或三。乃至不可说不可说世界诸庄严事。示入一尘。或以一世界庄严事。示不可说不可说世界。或以不可说不可说世界众生。置一世界中。而不迫迮。或以一世界众生。置不可说不可说世界中。或以不可说不可说世界。入一尘中。而不恼众生。或于一尘中。示一切佛神通力庄严之事。或于一念中。现不可说不可说世界微尘数身。于一身中。示无量手。以一一手。执恒沙莲华。以散诸佛。杂香。末香。幡盖。宝物。如是一切庄严之具。皆以手执。供养诸佛。于一一身。亦复如是。又一一身化尘数头。于一一头。有尘数舌。以是神力。赞叹诸佛。如是等事。于念念中。遍满十方。于念念中。以神通力。无量世界。示得佛道转法轮。乃至大般涅槃。于三世中。以神通力。示现无量身。于自身中。现无量佛。无量佛土庄严事。于自身中。示一切世界成坏事。或于一毛孔。出一切风。而不恼众生。或以无量无边世界。为一海水。此海水中。作大莲华形。色光明遍无量无边世界。于中示菩提树庄严妙事。乃至示得一切种智。或自身中现一方世界摩尼宝珠。日月星宿。一切光明。乃至十方所有光明。亦复如是。或口嘘气。能令十方无量世界悉大震动。不令众生有恐畏想。或示十方世界水劫尽。风劫火劫尽。而众生身随意庄严。或于自身示作如来身。如来身作自身。如来身作己佛国。己佛国作如来身。佛子。菩萨摩诃萨。在法云地。神变如是。又余无量神力自在示现。尔时会中诸菩萨。天龙夜叉乾闼婆阿修罗迦楼罗紧那罗摩睺罗伽。四天王。释提桓因。梵天王。自在天子。净居天等。各作是念。若菩萨神通力。智慧力。如是无量无边。佛复云何。时解脱月菩萨。知大众心所念。问金刚藏菩萨言。佛子。今诸大众。闻是菩萨神通智慧力。堕在疑网。汝今当断一切疑惑。示菩萨神通庄严妙事。时金刚藏菩萨。即入一切佛国体性三昧。时诸大众天龙夜叉乾闼婆阿修罗迦楼罗紧那罗摩睺罗伽。四天王。释提桓因。梵天王。自在天子。净居天等。皆自见知。入金刚藏菩萨身中。于其身内。见三千大千世界庄严众事。若满一劫。说不可尽。于中见佛道场树。其茎周围十万三千大千世界。高百万三千大千世界。覆三千亿三千大千世界。称树高广有师子座。其座上有佛。号一切智王如来。一切大众。咸皆见佛坐在座上。其中所有庄严。上妙供养之具。满一劫说亦不可尽。金刚藏菩萨。示现如是大神力已。还令大众各在本处。一切众会生希有想。默然一心观金刚藏。时解脱月菩萨问金刚藏菩萨言。佛子。是三昧有大势力。甚为希有。是三昧者所号云何。答言。是三昧名一切佛国体性。问言。是三昧所有势力境界云何。答言。佛子。若　　菩萨摩诃萨。善修成是三昧力者。能以如是无量恒沙世界微尘数三千大千世界。于身中现。复过是数。菩萨在法云地。得如是无量无边百千万亿诸大三昧。是故菩萨住此地中。身身业难可测知。口口业难可测知。意意业难可测知。神力自在难可测知。观三世法难可测知。诸三昧行入难可测知。智力难可测知。游戏诸解脱难可测知。变化所作神力所作如意所作难可测知。乃至举足下足菩萨住善慧地者不能测知。佛子。菩萨法云地如是无量。若广说者。无量无边阿僧祇劫。不能得尽。解脱月言。佛子。若菩萨行处力神通力如是者。佛行处力神通力复云何。答言。佛子。譬如有人见一块土。而作是言。无边世界地性为多此耶。汝所问者。我谓如是。如来无量智慧。云何以菩萨智慧而欲测量。佛子。如人取四天下地性少分余者极多。菩萨法云地。于无量劫但可说耳。何况如来地。我今当说令汝知之。佛现为证。如十方无量无边世界微尘等诸佛世界。十地菩萨。皆满其中。是诸菩萨有无量无边业。修习菩萨功德智慧禅定。于如来功德智慧力百分不及一。百千万亿分不及一。乃至算数譬谕所不能及。佛子。是菩萨随如是智慧。顺如来身口意。不舍诸菩萨三昧。勤心供养一切诸佛。于一一劫。以一切供具。供养无量无边诸佛。能悉具受诸佛神力。转复明胜。是菩萨于法性问难。无能胜者。乃至无量无边百千万亿劫不可穷尽。佛子。譬如天金。以摩尼珠众宝间错。为自在天王严身之具。其余诸天所不能及。亦无夺者。菩萨住十地。智慧善根。从初地乃至九地所不能及。菩萨住是地。得大智照明。随顺一切智故。其余智慧所不能坏。譬如大自在天王光明。能令众生身心清凉。一切生处众生光明所不能及。菩萨摩诃萨亦如是。住法云地智慧光明。一切声闻辟支佛所不能及。乃至九地菩萨亦不能及。是菩萨住是地中。能令无量众生。住一切智道。佛子。菩萨住是地。十方诸佛为说三世智慧。法界智慧。一切世界智慧。普照住持一切世界智慧。大慈大悲普覆一切众生智慧。举要言之。具足为说至一切智道。佛子。是名菩萨摩诃萨第十法云地。菩萨住是地。多作摩醯首罗天王。智慧明达。善说声闻辟支佛菩萨波罗蜜。于法性中。有问难者。无能令尽。所作善业。布施爱语利益同事。皆不离念佛。不离念法。乃至不离念具足一切种智。常作是念。我当于一切众生。为首为胜。乃至于一切众生。为依止者。若欲如是勤行精进。于一念中。得无量百千万亿那由他不可说不可说世界微尘数三昧。乃至示尔所微尘数菩萨。以为眷属。若以愿力。神通自在。复过是数。所谓诸行上妙供具。信解起业。若身若口若光明。若诸根。若如意足。若音声。若行处。乃至若干百千万亿劫。不可称数　　佛子。是菩萨十地次第顺行。趣向一切种智。如从阿耨达池四河流出。满足四天下无有穷尽。乃入大海。菩萨亦如是。从菩萨出于善根大愿之水。以四摄法。满足众生。而不穷尽。乃至一切种智。佛子。是菩萨十地因佛智故。而有差别。如因大地有十大山王。何等为十。所谓雪山王。香山王。轲梨罗山王。仙圣山王。由乾陀山王。马耳山王尼民陀罗山王斫迦罗山王宿慧山王。须弥山王。如雪山王。一切药草集在其中。而不可尽菩萨亦如是。住欢喜地。一切世间经书技艺文颂咒术。集在其中。无有穷尽。如香山王一切诸香集在其中。而不可尽。菩萨亦如是。住离垢地。持戒头陀威仪助法集在其中。无有穷尽。如轲梨罗山王。但以宝成。集诸妙华。取不可尽。菩萨亦如是。住于明地。集一切世间禅定神通解脱三昧。问不可尽。如仙圣山王。但以宝成。多有五通圣人。不可穷尽。菩萨亦如是。住于焰地。集令众生。入道因缘。种种问难。不可穷尽。如由乾陀山王。但以宝成。集夜叉大神。不可穷尽。菩萨亦如是。住难胜地。集一切自在如意神通。说不可尽。如马耳山王。但以宝成。集众妙果。取不可尽。菩萨亦如是。住现前地。集深因缘法。说声闻果。不可穷尽。如尼民陀罗山王。但以宝成。集一切大力龙神。不可穷尽。菩萨亦如是。住远行地。集种种方便智慧。说辟支佛道。不可穷尽。如斫迦罗山王。但以宝成。集心自在者。不可穷尽。菩萨亦如是。住不动地。集一切菩萨自在道。说世间性。不可穷尽。如宿慧山王但以宝成。集大神力。诸阿修罗。无有穷尽。菩萨亦如是。住善慧地。集转众生行智。说世间相。不可穷尽。如须弥山王。但以宝成。集诸天神。无有穷尽。菩萨亦如是。住法云地。集如来十力。四无所畏。说诸佛法。不可穷尽。是十宝山同在大海。因大海水。有差别相。菩萨十地亦如是。同在佛智。因一切智故。有差别相。佛子。譬如大海以十相故。名为大海。无有能坏。何等为十。一渐次深。二不受死尸。三余水失本名。四一味。五多宝。六极深难入。七广大无量。八多大身众生。九潮不失时。十能受一切大雨。无有盈溢。菩萨地亦如是。以十因缘故。无有能坏。何等为十。欢喜地中。渐生坚固愿。离垢地中。不与破戒共宿。明地中。舍诸假名。焰地中。于佛得一心不坏净信。难胜地中。生世间无量方便神通。起世间事。现前地中。观甚深因缘法。远行地中。以大广心。善观诸法。不动地中。能起大庄严示现。善慧地中。能得深解脱。通达世间行。如实不失。法云地中。能受一切诸佛大法明雨。佛子。譬如大摩尼宝珠。有十事能与众生一切宝物。何等为十。一出大海。二巧匠加治。三转精妙。四除垢秽。五以火炼治。六众宝庄严。七贯以宝缕。八置琉璃高柱。九光明四照。十随王意雨众宝物。菩萨发菩提心宝。亦有十事。何等为十。一初发心布施离悭。二修持戒头陀苦行。三以诸禅定解脱三昧令转精妙。四以道行清净。五炼以方便神通。六以深因缘法庄严。七以种种深方便智慧贯穿。八置神通自在幢上。九观众生行。放多闻智慧光明。十诸佛授智职。于一切众生。能为佛事。堕在佛数。佛子。是菩萨所行集一切智慧功德法门品。若不深种善根。不能得闻。问言。佛子。若得闻者。是人为得几所福。答言。随佛所有智慧势力。如是发萨婆若心所缘摄福德。是人得闻此法门。所得福德亦复如是。何以故。若无菩萨心。闻是法门。不能信解受持。何况以身修习能成其事。是故当知。是人随顺一切种智。得闻信解。受持修行。说是品时。十方世界。十亿佛国。微尘数世界。六种十八相动。以佛神力法如是故。诸天雨华。末香。璎珞。宝衣。幡盖。庄严身具。雨天妓乐歌颂而下。复有大音。赞叹十地殊胜之事。如此世界四天下他化自在天王宫说十地。十方一切世界皆亦如是。以佛神力故。十方过十亿佛国。微尘数刹。有十亿佛国。微尘数菩萨。诣此世界。遍满虚空。皆作是言。善哉善哉。金刚藏。善说菩萨十地之法。佛子。我等皆名金刚藏。发金刚德世界。金刚幢佛所来。所经历处。皆说是经。众会如是。言辞义趣亦如是。我等以佛神力故。来证是事。如我至此。十方一切世界。他化自在天王宫摩尼宝殿。皆有十亿佛国。微尘数菩萨。往为作证。亦复如是。时金刚藏菩萨。观察十方。观察一切大众。观察法界。赞叹初发萨婆若心。示菩萨境界。净菩萨行力。摄一切种智。随众生说。除一切世间垢秽。与众生一切种智因缘。示不可思议智慧庄严事。赞叹一切菩萨功德差别相。欲令诸地转胜明。显示众生故。承佛神力。以偈颂曰　诸菩萨所行　　乐于善寂灭　其心无所著　　犹若如虚空　除贪恚痴垢　　安住于道智　如是无上行　　愿乐欲听闻　如是诸菩萨　　在于无量劫　勤心常修习　　一切诸善根　供养无量佛　　辟支阿罗汉　为利众生故　　乃生菩提心　精进持戒行　　头陀除罪垢　修善忍转妙　　惭愧威德满　福慧因缘故　　胜远心明净　深乐于佛智　　同佛生菩提　供养于一切　　十方三世佛　如虚空等国　　悉皆令清净　一切法平等　　善悉通达故　为度诸众生　　发于菩提心　诸菩萨如是　　生是无量心　至于欢喜地　　息恶乐布施　得诸本愿力　　增广慈悲心　深行十善道　　能到离垢地　戒闻功德备　　慈心愍世间　永离诸垢秽　　深心常清净　普观诸世间　　三毒火炽然　如是之大士　　入第三明地　观三界皆空　　无常亦如病　如痈如疮箭　　无量苦常然　见诸有为过　　贪乐佛功德　得佛智明焰　　入于第四地　成就于念慧　　得至于道智　在此地供养　　百千诸如来　常能思惟念　　诸佛无量德　得入于一切　　世间难胜地　能以慧方便　　种种而示现　诸有所为作　　以利于世间　供养于诸佛　　行益众生事　无生法在前　　得入现前地　菩萨诸所行　　一切世间知　常无有我心　　有无皆悉离　诸法先空寂　　十二缘故行　善了此微妙　　入于远行地　行慧方便等　　得法寂灭相　如是之大士　　难知难可及　为欲令世间　　得善寂灭故　还起修诸行　　种种福德事　普入于众生　　种种心行处　如是能得入　　如空不动地　大智诸菩萨　　善能悉具行　种种诸智业　　得十自在力　能以无有量　　无边限诸身　普现十方界　　而为说妙法　善达于世界　　及诸众生性　如是大慈悲　　能入善慧地　第一妙净智　　善观诸世间　缕练烦恼业　　甚深诸难处　为度是等故　　得诸佛法藏　善说第一义　　悉无所违错　如是次第行　　具足诸善法　乃至于九地　　所修集福慧　欲得诸佛力　　第一深妙利　乃于一切佛　　得受智职位　先得无数定　　智行极广大　最后得难坏　　诸智位三昧　若能得如是　　益智位三昧　一切宝庄严　　莲华王即出　菩萨称莲华　　现身坐其上　余华诸菩萨　　咸共一心视　尔时大菩萨　　从身放无量　百千亿光明　　灭诸世间苦　然后顶上出　　百千亿光明　普照十方界　　诸佛大众会　于上虚空中　　化成光明网　供养诸佛已　　入诸佛足下　时一切如来　　及诸大士等　各知某菩萨　　得受于智职　如是一切佛　　放眉间光明　名益一切智　　入此菩萨顶　一切无量佛　　与此菩萨职　犹如转轮王　　授于太子位　时十方世界　　普皆大震动　乃至阿鼻等　　诸苦皆除灭　菩萨具一切　　智慧得是职　如是名为到　　无上法云地　住于是地中　　智慧无边限　善知度一切　　世间诸因缘　入色无色法　　欲色无色界　能知于众生　　国土及法性　又能入可数　　不可数法中　乃至能观察　　虚空无量性　又此地悉知　　菩萨变化事　诸佛威神力　　微细智密事　又能悉通达　　一切诸劫数　于一微尘中　　观见诸世界　一切诸如来　　于此无上地　初生及出家　　得道转法轮　示入于涅槃　　皆随顺于智　寂灭妙解脱　　悉得于此地　此地诸大士　　忆念力大故　诸佛大法雨　　皆悉能受持　譬如大海水　　能持龙王雨　诸佛广大法　　菩萨受亦尔　若于一佛所　　一时听受法　十方无量土　　微尘数众生　皆多闻总持　　成于声闻乘　不如是菩萨　　算数所不及　以无量智慧　　及先大愿力　能于一念中　　遍满无量国　雨甘露法雨　　灭诸烦恼火　是故诸如来　　名为法云地　大士住此地　　供养诸佛具　过诸天所有　　普示大神力　示众转胜力　　过是数无量　若人欲思量　　迷闷不能解　大智住此地　　举足下足事　一切诸菩萨　　乃至于九地　皆悉不能知　　何况余众生　三世诸声闻　　及与辟支佛　住此诸佛示　　一切智慧事　亦与令通达　　三世无碍智　示法性寂灭　　亦示种种变　一切诸世界　　所有众生类　所行一切法　　深微隐远事　一切佛功德　　次第示令知　菩萨住此地　　能以大供具　供养十方佛　　遍一切世界　一切诸世间　　所有众生类　其余诸供具　　皆所不能及　智者住此地　　皆能破一切　无明诸闇冥　　开示以佛道　如自在天王　　光灭众热恼　佛子智光明　　灭恶亦如是　住是地多作　　三界自在王　通达诸智慧　　善以三乘化　能于一念中　　得无量三昧　能见十方佛　　其数亦如是　金刚藏菩萨　　告诸大士言　我今略解说　　十地之妙行　若广演说者　　千亿劫不尽　是则名清净　　诸大菩萨地　为得佛智故　　住于十地中　安住不移动　　犹如大山王　初地具一切　　经书诸技术　犹如雪山中　　积聚众药草　持戒及多闻　　在于二地中　犹如香山王　　集一切香物　如轲梨罗山　　多积诸宝华　明地集闻智　　禅定亦如是　焰地多积聚　　入道法不坏　如仙圣山中　　善寂所游止　五地诸神通　　无能得及者　如由乾陀山　　多集夜叉众　六地善分别　　诸果无穷尽　犹如马耳山　　妙果无有量　七地方便慧　　无有能及者　如尼民陀罗　　诸龙王盈满　住于八地中　　自在智无量　如斫迦罗山　　多心自在者　九地心清净　　说法无障碍　犹如宿慧山　　阿修罗所止　十地诸佛力　　功德无穷尽　如须弥山王　　集一切天众　又复初地中　　发于广大愿　二地持戒品　　三地假名坏　第四地专一　　五地众妙事　六地甚深相　　七地广大心　八地中种种　　庄严诸神通　九地思妙智　　能过一切世　十地能受持　　诸佛大法雨　菩萨行大海　　难动不可尽　发心出世间　　得入于初地　二地净持戒　　三地修诸禅　四地道行净　　五炼方便慧　六因缘庄严　　七深方便慧　八到琉璃幢　　九地观众生　一切险难处　　智慧光普照　十地受智职　　如珠随王意　如是次第净　　菩提心妙宝　十方诸世界　　所有微尘数　可于一念中　　计知其多小　可以一毫末　　数知于虚空　诸佛大功德　　无量不可尽　　　　大方广佛华严经卷第二十七　　　　大方广佛华严经卷第二十八　　　　东晋天竺三藏佛驮跋陀罗译　　　　十明品第二十三　　尔时普贤菩萨摩诃萨告诸菩萨言。佛子。菩萨摩诃萨有十种明。何等为十。此菩萨摩诃萨。悉知三千大千世界众生心念。所谓善心。不善心。无记心。广心。狭心。恶心。胜心。顺生死心。背生死心。声闻心。缘觉心。菩萨心。声闻行心。缘觉行心。菩萨行心。天心。龙心。夜叉心。乾闼婆心。阿修罗心。迦楼罗心。紧那罗心。摩睺罗伽心。人心。非人心。地狱心。畜生心。饿鬼心。阎罗处众生心。诸难处众生心。如是等无量种种众生心。悉分别知。如是等百世界。千世界。百千世界。亿世界。百亿世界。千亿世界。百千亿世界。乃至百千亿那由他世界。广说乃至不可说不可说佛刹微尘数世界众生。悉能分别知其心念。佛子。是为菩萨摩诃萨第一善知他心智明。佛子。菩萨摩诃萨。悉知无量无数不可说不可说佛刹微尘数世界众生。死此生彼。善恶诸趣。若好若丑。若垢若净。若黑若白。如是等无量种种众生。天龙夜叉乾闼婆阿修罗迦楼罗紧那罗摩睺罗伽人非人。微细众生。小众生。中众生。大众生。胜众生。如是等无量种种众生。死此生彼。菩萨摩诃萨。以无障碍明净天眼。悉能照见。随其业报所受苦乐。种种业。种种行。种种思愿。种种见。如业境界。如所回转。悉能睹见。佛子。是为菩萨摩诃萨第二无碍天眼智明。佛子。菩萨摩诃萨。忆宿命事。或自或他。悉能忆念。无量无数不可说不可说佛刹。微尘数世界众生。过去无量无数不可说不可说佛刹。微尘数劫事。如是生。如是名姓。如是食。如是苦乐。悉能了知。又忆过去无量无数不可说不可说佛刹。微尘数诸佛。如是名号。如是眷属。如是父母。如是侍者。如是声闻。如是最胜二大弟子。如是舍离王都。出家求道。如是菩提树下结跏趺坐得最正觉。如是住处。如是床座。如是说法。如是化度。如是寿命。如是作佛事已。入无余涅槃。佛灭度后。正法如是久住。悉能忆念。过去无量无数不可说不可说佛刹。微尘数佛。从初发心出生愿行。恭敬供养无量诸佛。教化调伏一切众生。大众眷属。转净法轮。随其寿命。示现神力。自在变化。无余涅槃。庄严塔庙。长养善根。乃至法住。佛子。是为菩萨摩诃萨第三深入过去际劫无碍宿命智明。佛子。菩萨摩诃萨。深入未来际劫。乃至无量无数不可说不可说佛刹。微尘数世界众生。未来生死。流转三有。知众生业。知众生报。知众生善。知众生不善。知众生出。知众生不出。知众生定。知众生不定。知众生正定。知众生邪定。知众生有使善根。知众生无使善根。知众生具足善根。知众生不具足善根。知众生摄取善。知众生摄取不善。知众生积集善。知众生积集不善。知众生积集恶法。知众生不积集恶法。知未来无量无数不可说不可说佛刹。微尘数世界诸佛。如是名号。如是眷属。如是父母。如是侍者。如是声闻。如是最胜二大弟子。如是舍离王都。出家求道。如是菩提树下结跏趺坐得最正觉。如是住处。如是床座。如是说法。如是化度。如是寿命。如是作佛事已。入无余涅槃。佛灭度后。正法如是久住。悉知未来无量无数不可说不可说佛刹。微尘数佛。从初发心出生愿行。恭敬供养无量诸佛。教化调伏一切众生。大众眷属。转净法轮。随其寿命。示现神力自在变化。无余涅槃。庄严塔庙。长养善根。乃至法住。佛子。是为菩萨摩诃萨第四深入未来际劫无碍智明。佛子。菩萨摩诃萨。出生无碍天耳。清净广大具足。不可称量。修习得证。明净离障。了达决定。菩萨成就无碍天耳。十方远近一切音声。欲闻不闻自在随意。于东方无量无数不可说不可说佛刹。微尘数诸如来。应供等正觉所说。所发。所开。所示。所制。所调伏。所教化。所念。所分别。所教。深妙善解。无量清净方便。如是一切悉能闻持。善义善味。随众。随人。随音声。随智。随识。随所化度所得功德。随境界。随所依。随出道。悉能闻持。无有忘失。广说妙法。度脱一切。乃至不失一句一味。如东方。一切十方亦复如是。佛子。是为菩萨摩诃萨第五无碍清净天耳智明。佛子。菩萨摩诃萨。安住无畏神力智明。逮得自在无作神力。平等神力。广大神力。无量神力。无依神力。念至神力。不转神力。不退转神力。无尽神力。不可坏神力。长养神力。随顺行神力。若闻十方无量阿僧祇世界。无边世界。无分齐世界。不可称量世界。不可思议世界。不可度量世界。乃至不可说不可说佛刹。微尘等一切世界现在诸佛。闻已悉能往诣彼诸佛所。恭敬礼拜。赞叹供养。深知如来清净佛刹。种种庄严。种种功德。无量功德。皆悉充满。示现无量自在。无量境界。赞叹一切如来恭敬供养。示现其身。悉在十方一切佛所。亦不离此。而往到彼。悉自了知。诣诸佛所。恭敬礼拜。赞叹供养。问菩萨法。出生佛智。见诸佛刹眷属变化。知说法相。知佛刹相。悉无所著。于一切事。皆悉究竟。到于彼岸。无损神力。速遍十方一切世界。无佛不见。无法不闻。无众不知。常闻正法。未曾断绝。乐求佛法。胜愿成满。具足修习普贤菩萨无量诸行。佛子。是为菩萨摩诃萨第六安住无畏神力智明。佛子。菩萨摩诃萨。于无量无数不可说不可说佛刹。微尘数世界众生音声语言。悉能了知。所谓中国言音。边国言音。天言音。龙言音。夜叉言音。乾闼婆言音。阿修罗言音。迦楼罗言音。紧那罗言音。摩睺罗伽言音。人言音。非人言音。如是等不可说不可说种种众生言音不同。菩萨摩诃萨悉能了知。善分别知。入一切施设。深入解了一切世谛。悉知种种诸言音法。分别了知诸言音法。入一切种言音大海。菩萨摩诃萨随其所入。游行世界。悉能了知此世界中众生之性。知其性已。悉解一切诸言音法。如日天子出照一切色。令有眼者。悉见色相。菩萨摩诃萨亦复如是。悉入一切诸言音云。善知一切诸言音法。佛子。是为菩萨摩诃萨第七分别一切言音智明。佛子。菩萨摩诃萨知一切色。法不生色。无种种色。无虚妄色。无青黄赤白等形色。而菩萨摩诃萨入深法界。住持变化种种形色。无量色。明净色。清净色。普现色。似彼色。普照色。所得色。无染污色。具足相色。清净相色。离恶色。大力色。尊重色。无穷色。无尽色。杂色。端严色。不可称量色。善学色。善长养色。成熟色。随化度色。无碍色。明彻色。离垢色。澄净色。正身色。不可思议方便色。不可坏色。最胜色。离曀色。离闇色。牢强色。善杂色。功德相色。姿好色。大我色。境界色。善调伏色。清净正直色。上色。胜广色。不可断色。无所依色。无等色。充满不可说佛刹色。长养色。最坚固色。胜色。恶色。胜功德色。随希望色。清净性色。常善色。善决定色。无障色。虚空明净色。清净长养色。无垢色。离尘色。离种种尘色。善示现色。普应现色。随时示现色。寂静色。离欲色。功德福田真实色。安隐色。离恐怖平等威仪色。超越智慧色。无碍身色。遍游行身色。离愚痴色。大慈等起色。大悲受持色。出正趣色。具足功德力色。随正念色。无量宝色。明净藏色。令一切众生欢喜色。一切智门色。欢喜眼色。一切宝庄严无比色。不著心色。不坚固色。住持自在色。种种神力自在色。如来家生色。无比色。充满法界色。随众往诣色。种种色。具足色。善行色。随化究竟色。见无厌足色。无量杂光色。放无量阿僧祇焰光色。不可说种种光色。不可思议香光普熏三界色。不可量日光焰色。不可称月形像色。放无量乐华云色。种种宝华鬘庄严云色。过一切世间一切香焰普熏色。出生一切如来功德藏色。无量音声广说一切法显现色。一切种行具足普贤菩萨色。佛子。菩萨摩诃萨。入无色法界。住持变化种种形色。随所应故。所谓见教化。正念教化。转法轮教化。随时教化。念念教化。亲近教化。随逐教化。神力教化。种种自在教化。不可思议大神变教化。悉能度脱一切众生。佛子。是为菩萨摩诃萨第八出生无量阿僧祇色身庄严智明。佛子。菩萨摩诃萨。悉知诸法无有名字。知一切法悉无有性。知一切法无来无去。知一切法别异。知一切法无别异。知一切法不二非不二。知一切法无我。知一切法无比。知一切法不生。知一切法不灭。知一切法无所从来去无所至。知一切法无坏。知一切法不实。知一切法非不实。知一切法一相无相。知一切法非有。知一切法非无。知一切法非法。知一切法非非法。知一切法非语言。知一切法。非非语言。知一切法非业。知一切法非非业。知一切法非报。知一切法非无报。知一切法非作。知一切法非不作。知一切法非第一义。知一切法非出。知一切法非不出。知一切法非量。知一切法非无量。知一切法非世间。知一切法不离世间。知一切法非因生。知一切法非无因生。知一切法非定色。知一切法非不定色。知一切法不具足色。知一切法非不具足色。知一切法不出生死。知一切法非不出生死。知一切法非虚妄。知一切法非不虚妄。知一切法非方便非不方便。菩萨摩诃萨。知如是诸法故。不著世谛。不著第一义谛。不虚妄取诸法。不起诸文字。随顺寂灭性。不舍一切愿。见第一实义。决定知诸法。兴无量法云。普雨一切甘露法雨。入不可说方便。度不可说方便。以无尽辩才。广说如实义。不违真法。善巧方便说一切法。辩才无尽。成就大慈悲。无文字境界。出生文字。义不坏文字性。观察诸法悉从缘起。无所染著。解了一切诸语言法。开发示导。称扬显现。具足清净。灭众疑网。摄取众生。不舍实法。于不二法。而不退没。具足成就无碍法门微妙音声。普雨法雨。未曾失时。佛子。是为菩萨摩诃萨第九一切诸法真实智明佛子。菩萨摩诃萨。于念念中。入灭一切法三昧正受。而不退转。亦不舍菩萨事。不舍大慈悲心。不舍诸波罗蜜。善能分别诸佛刹土。而无厌足。不舍大愿。度脱众生。不舍转法轮。不舍教化调伏众生。不舍供养恭敬一切诸佛。不舍一切诸法自在法门。不舍常见一切诸佛。不舍常闻诸佛正法。悉能出生一切无碍法。知一切法皆悉平等。具足成就一切诸佛胜法诸愿。深入一切佛刹。究竟一切诸佛种性彼岸。于一切世界。悉能善学一切所学。一切法相深入法相。善知诸法悉从缘起。了一切法无有真实。随顺世间诸语言法。于一切法无所染著。随其所应。方便演说一切诸法。菩萨摩诃萨。于一切法灭尽正受。或住一劫或住百劫。或住百千劫或住亿劫。或住百亿劫。或住百千亿劫。或住亿那由他劫或住百亿那由他劫。或住千亿那由他劫。或住百千亿那由他劫。或住无量劫。或住无边劫。或住阿僧祇劫。或住不可思议劫。或住不可称量劫。或住无分齐劫。或住不可说不可说劫。常在灭一切法三昧正受。颜容无异。体无羸损。亦不坏散。不可烧。不可没。不可失。不可尽。于有于无。悉无所作。悉能成办诸菩萨事。广能演说一切诸法。教化众生。未曾失时。长养一切诸如来法。满足一切诸菩萨行。不舍饶益一切众生。应化十方。未曾暂息。不舍普照一切诸趣。于正受地。寂然不动。佛子。是为菩萨摩诃萨第十一切诸法灭定智明。菩萨摩诃萨安住此明。一切天人不能思议。一切世间不能思议。声闻缘觉不能思议。下地菩萨不能思议。身口意业不可思议。一切三昧自在不可思议。智慧境界不可思议。唯有如来乃能演说此人功德。余无能说。佛子。是为菩萨摩诃萨十种智明。此菩萨摩诃萨住此智明。悉得三世无碍智明　　　　大方广佛华严经十忍品第二十四　　尔时普贤菩萨摩诃萨。复告诸菩萨言。佛子。菩萨摩诃萨成就十种忍。能得一切无碍忍地。又得一切诸佛无尽无碍之法。何等为十。所谓随顺音声忍。顺忍。无生法忍。如幻忍。如焰忍。如梦忍。如响忍。如电忍。如化忍。如虚空忍。佛子。是为菩萨摩诃萨十种忍。过去诸佛已说。未来诸佛当说。现在诸佛今说。佛子。何等为菩萨摩诃萨随顺音声忍。若闻真实法。不惊。不怖。不畏。信解受持。爱乐顺入。修习安住。佛子。是为菩萨摩诃萨第一随顺音声忍。佛子。何等为菩萨摩诃萨顺忍。佛子。此菩萨随顺寂静。观一切法。平等正念。不违诸法。随顺深入一切诸法。清净直心。分别诸法。修平等观。深入具足。佛子。是为菩萨摩诃萨第二顺忍。佛子。何等为菩萨摩诃萨无生法忍。佛子。此菩萨不见有法生。不见有法灭。何以故。若不生则不灭。若不灭则无尽。若无尽则离垢。若离垢则无坏。若无坏则不动。若不动则寂灭地。若寂灭地则离欲。若离欲则无所行。若无所行则是大愿。若是大愿则住庄严。佛子。是为菩萨摩诃萨第三无生法忍。佛子。何等为菩萨摩诃萨如幻忍。佛子。此菩萨深入诸法皆悉如幻。观缘起法。于一法中。解众多法。众多法中。解了一法。菩萨摩诃萨于彼诸法。分别诸刹。入众生界法界。等观世间。等观佛出入不二入。出生住持。譬若如幻。非象兵马兵车兵步兵。非男非女。非童男童女。非树非叶。非华非果。非地水火风。非昼非夜。非半月一月。非年岁。非百年。非月非日。非劫数。非定非乱。非一非异。非纯非杂。非好非恶。非多非小。非量。非无量。非粗非细。种种众非幻。幻非种种众。但以幻故。示众色像。菩萨摩诃萨亦复如是。观一切世间皆悉如幻。所谓业世间。烦恼世间。佛刹世间。法世间。三世世间。流转世间。成世间。坏世间。行世间。菩萨摩诃萨。观察一切世间悉如幻时。不起众生。不坏众生。不起诸刹。不坏诸刹。不起诸法。不坏诸法。不取过去虚妄相。不作当来。不转当来。现在不住。亦无所著。不观察菩提。不虚妄取菩提。不取佛兴世。亦无佛涅槃。不住大愿。不取清净离生平等。无出无著。出生严净佛刹。决定知真法。出生众生界。分别知众生。决定知法界。住正法不动。等入三世。而亦不违分别三世。出生阴入。除灭所依。度脱众生。等观法界无有差别。知一切法非文字。非言说。而亦不舍诸深妙辩。不著化众生。而转法轮。为众生故。受持大悲。度脱一切。说过去因缘。实知诸法。而无所至。佛子。是为菩萨摩诃萨第四如幻忍。佛子。何等为菩萨摩诃萨如焰忍。佛子。此菩萨觉悟一切世间皆悉如焰。如热时焰。无有方处。菩萨摩诃萨。决定了知一切诸法。亦无方处。非内非外。非有非无。非常非断。观一切法。皆悉真实假名施设。非一色。非种种色。非无色地。具足证知一切诸法。佛子。是为菩萨摩诃萨第五如焰忍。佛子。何等为菩萨摩诃萨如梦忍。佛子。此菩萨解一切世间皆悉如梦。譬如梦非世间。非离世间。非欲界。非色界。非无色界。非生非死。非净非秽。非清非浊。而有示现。如是菩萨摩诃萨。觉悟一切世间皆悉如梦。不坏梦。不著梦。梦性寂灭。梦无自性。受持一切法。皆悉如梦。不坏梦。不虚妄取梦。觉悟一切世间皆悉如梦。佛子。是为菩萨摩诃萨第六如梦忍。佛子。何等为菩萨摩诃萨如响忍。佛子。此菩萨出生诸法。善学成就。究竟圣法。得到彼岸。知一切法皆悉如响。分别众声。犹如呼响。而无所至。菩萨摩诃萨解如来音。不从内出。不从外出。不从内外出。彼闻音者。不在内。不在外。亦不在内外。而能出生巧方便智。了声如响悉从缘起。亦不坏法施。深入音声。远离颠倒。善学一切。如帝释后。于一音中。出千妙音。而亦不取虚妄音声。菩萨摩诃萨亦复如是。入离虚妄法界。出生巧妙方便音声。于无量无边世界。广为众生转净法轮。度脱一切。受持如来广长舌相。出生无量无障碍音。充满十方一切世界。普令众生。悉得开解。发起善根。而音声无转。不可言说。知音声非语言。而随顺语言。亦不染著种种音声。觉悟了知一切音声。佛子。是为菩萨摩诃萨第七如响忍。佛子。何等为菩萨摩诃萨如电忍。佛子。此菩萨不生世间。不死世间。不内世间。不外世间。不行世间。非不行世间。不坏世间。非不坏世间。不起世间趣。不离世间趣。不等世间。非不等世间。非世间。非离世间。不行菩萨行。而不舍大愿。非实。非虚。所行真实。究竟一切如来正法。能办一切世间诸事。亦不随顺世间流转。亦不受持正法流转。譬如电或日。或月。山树男女。室宅墙壁。大地流水等。皆悉能照。令明净故譬水油身宝珠明镜。如是等一切清净色。悉能照明一切净界。电不离明净。明净不离电。电能远照。而电非远近。菩萨摩诃萨亦复如是。能照彼我一切境界。而其智慧不作分别。照现彼我一切境界。如种子中无有根芽茎节枝叶。而能为因。菩萨摩诃萨亦复如是。于不二法中。分别二相。修无碍际。佛子。是为菩萨摩诃萨第八如电忍。若菩萨摩诃萨成就此忍。虽不往诣诸如来所。而悉普现一切佛刹。不起此世界。不至一切世界。菩萨现身遍一切世界。如电光现。游行无碍。普至十方。金刚诸山坚固之物所不能障。具足成就佛家清净身口意业得无量清净一切色身。佛子。何等为菩萨摩诃萨第九如化忍。佛子。此菩萨知一切世间皆悉如化。所谓一切众生业化。一切众生行化。一切虚妄化。一切苦乐颠倒化。一切妄取化。一切世间无实法化。一切语言道化。一切烦恼化。诸想所起故。调伏众生化。离垢清净故。三世不退转化。无生平等故。菩萨愿化。长养菩萨行故。如来大悲化。除灭众生一切苦故。法轮方便智化。出生无量无畏智辩故。佛子。是为菩萨摩诃萨解知世间离世间化。决定知广大。知无量无际等。知如如。具足成就无量自在。于真实中。而不倾动。悉见一切无有真实。而不坏所行。譬如化不从心起。不住心中生。不由业起。亦不受报。非世间生。非世间灭。非法所摄。非法所触。非是久住。非须臾住。非世间行。非离世间。非游诸方。非诸方所摄。非量。非无量。非厌。非无厌。非休息。非无休息。非凡非圣。非净非秽。非生非死。非愚非智。非见非失。不依世间。非法界所摄。非黠慧。非愚蒙。非炽然。非寂灭。非生死。非涅槃。非有非无。如是菩萨摩诃萨处于世间。行菩萨行。受持方便。观察世间皆悉如化。不著世间。亦不著化。不妄取世间。亦不取化。不住世间。不灭世间。不住正法。不随非法。而不舍教化众生。一向正念。具足诸愿。不庄严诸法。亦复不坏诸庄严法。于一切法。悉无所有。悉能具足一切佛法。譬如化非有非无。菩萨摩诃萨亦复如是。安住如化忍中。悉能具足诸佛菩提。饶益众生。佛子。是为菩萨摩诃萨第九如化忍。佛子。若菩萨摩诃萨成就此忍。于一切佛刹。无所依著。譬如化于一切世界。无所依著。于一切佛法。不虚妄行。譬如化行无所行。离诸颠倒。譬如化非身示现一切身。譬如化。不依色。示现一切色。譬如化不著实际。平等满足自性无性。譬如化非解脱法。悉能示现一切法处。譬如化无处所性。亦非调伏。亦非清净。譬如化离一切神力。往诣一切诸如来所。譬如化不可退转。不生不灭。悉离挂碍。一切诸力金刚诸山所不能障。佛子。何等为菩萨摩诃萨第十如虚空忍。佛子。此菩萨解一切法界。犹如虚空。以无性故。譬如虚空。一切世界亦复如是。解一切佛刹无所起故。譬如虚空。一切诸法亦复如是。解无二法故。譬如虚空。一切众生行亦复如是。解行无所行故。譬如虚空。一切佛法亦复如是。解无分别故。譬如虚空。一切佛力亦复如是。解无异故。譬如虚空。一切诸禅亦复如是。解三世故。譬如虚空。一切说法亦复如是。解不可说故。譬如虚空。一切佛身亦复如是。解无碍故。譬如虚空。遍一切处。解一切法。如虚空故。佛子。如是菩萨摩诃萨。解一切法悉如虚空。得虚空等忍智。得虚空等身。得虚空等身业。得虚空等口。得虚空等口业。得虚空等心。得虚空等心业。譬如虚空不生不死。菩萨摩诃萨亦复如是。一切法身。不生不死。譬如虚空不可破坏。菩萨摩诃萨亦复如是。智慧诸力不可破坏。譬如虚空一切世间之所依止。而无所依。菩萨摩诃萨亦复如是。一切诸法之所依止。而无所依。譬如虚空不生不灭。悉为一切生灭所依。菩萨摩诃萨亦复如是。非向非成。令一切众生。皆悉清净。譬如虚空非方非非方。而能示现诸海分际。菩萨摩诃萨亦复如是。非业非业报。而能演说一切生死大海分际。譬如虚空非行非住。而能示现种种威仪。菩萨摩诃萨亦复如是。非行非住。而能分别一切诸行。譬如虚空非色非无色。而能示现百千诸色。菩萨摩诃萨亦复如是。非世间色。非离世间色。而能示现一切诸色。譬如虚空非久住非须臾住。菩萨摩诃萨亦复如是。非久趣向非须臾趣向。能广演说一切菩萨之所住行。譬如虚空非净非秽。菩萨摩诃萨亦复如是。非世间障覆。亦非清净。譬如虚空一切世间皆谓现前实非现前。菩萨摩诃萨亦复如是。一切诸法现菩萨前。而于菩萨无所现前。譬如虚空住一切处。而虚空无分齐。菩萨摩诃萨亦复如是。住一切法。而菩萨心无有分齐。何以故。菩萨摩诃萨。思惟自己善根。犹如虚空。善根清净。善根具足。善根平等。善根一分。善根寂灭。善根一味。善根一量。善根清净。如虚空色善根。趣一切道。不忘一切法。得一切不坏法。游行一切刹。具足一切身。而于诸身。悉无所著。普于十方。永离痴惑。具足成就不可坏力。满足一切功德境界。得一切种法。得深乐法。得虚空等金刚善根。出生一切诸妙音声。一切世间常转法轮。未曾失时。佛子。是为菩萨摩诃萨第十如虚空忍。若菩萨摩诃萨成就此忍。得无来身。以无去故得不生身。以不灭故。得不聚身。以无散坏故。具足不实身。以无真实故。得一相身。以无相故。得无量身。以佛力无量故。得平等身。以如相故。得不坏身。以等观三世故。得至一切处身。以净眼普照无障碍故。得离欲际身。以一切法无合散故。得虚空际功德藏。以无尽故。得无穷尽平等法辩。以一切法性如虚空一性故。得无量无碍。微妙音声。以无碍如虚空故得清净具足一切菩萨行巧妙方便。以一切法无碍清净如虚空故。得一切佛法海。以不可断如虚空故。得受持一切佛刹。以无量如虚空离贪欲故。得一切法示现自在未曾休息。以坚固如虚空故。得不可坏坚固法身。以如虚空能持一切世间故。具足成就不可沮坏金刚诸根。以示现一切世间成败故。得具足力能持一切世间。以受持智慧如虚空故。佛子。是为菩萨摩诃萨十种忍。尔时普贤菩萨。欲重宣此义。为诸菩萨。以偈颂曰　譬如世有人　　闻有宝藏处　闻已大欢喜　　宝藏可得故　如是大智慧　　菩萨真佛子　佛深寂灭法　　闻已大欢喜　闻彼深法已　　其心不恐怖　亦不生惊畏　　不退亦不没　菩萨向菩提　　闻此寂灭音　堪忍寂灭法　　于彼不生疑　我作一切智　　天人尊导师　以闻甚深法　　其心堪忍故　彼闻寂灭音　　踊跃大欢喜　一心乐专求　　一切诸佛法　修习调伏心　　正直求菩提　长养诸善根　　而不坏法性　堪忍寂灭法　　随顺彼音声　修习菩萨行　　安住音声忍　转求胜妙道　　出生诸善法　精进不退转　　究竟成菩提　闻此妙音声　　菩提心清净　得勇健善根　　令诸佛欢喜　譬如功德人　　获大珍宝藏　随顺身所宜　　造诸庄严具　慧者亦如是　　闻此深法义　增广智慧海　　随顺求诸法　决定随顺法　　分别无所有　随顺于真如　　得彼真实法　得净自在心　　明彻大欢喜　解了一切法　　悉从众缘起　修习平等法　　分别性非性　不坏佛法藏　　正觉一切法　正直心坚固　　庄严净菩提　不动如须弥　　一向求佛道　修习深三昧　　精进不懈怠　无量劫修行　　未曾有退失　最胜甚深海　　究竟到彼岸　尽诸法原底　　远离众恐怖　等心观诸法　　如无等所说　成就随顺忍　　平等智满足　具足顺忍门　　顺佛之所说　随顺真实智　　不分别法相　三十三天中　　彼诸天子等　共一宝器食　　所食各不同　诸天种种食　　不从十方来　随彼所修业　　自然食在器　菩萨亦如是　　观察一切法　悉从因缘起　　不生亦不灭　若法不生灭　　是法不可尽　了达其成败　　清净不可坏　实际不可坏　　悉寂灭如如　金刚愿饶益　　具佛无碍智　专念寂灭法　　其心未曾离　随顺世间行　　长养大悲愿　具足诸愿力　　不著于世间　成就甚深智　　随顺广说法　是名无生忍　　解诸法无尽　了达悉如如　　法界无所起　菩萨住此忍　　一切十方界　现在无量佛　　皆悉授彼记　乐观寂灭法　　出生诸善根　一念达三世　　调伏净众生　观察诸世间　　解了悉如幻　寂灭无所有　　于彼无染著　诸色从心造　　示现犹如幻　虚空非真实　　一切有如幻　譬如工幻师　　四衢现众像　众生见欢喜　　而实无所有　世间亦如是　　一切皆如幻　有无等诸法　　了知悉虚妄　度脱一切众　　解了悉如幻　善能平等知　　众生幻无异　众生诸佛刹　　三世一切法　无量诸世间　　悉了义如幻　譬如工幻师　　示现种种形　男女象马牛　　园林华果等　幻无所染著　　亦无有住处　幻法无真实　　所现悉虚妄　佛子亦如是　　观察诸世间　有无一切法　　了达悉如幻　众生诸佛刹　　种种业所造　觉悟如幻际　　于彼无所著　菩萨摩诃萨　　常乐寂静法　深入真实地　　究竟住法界　随顺向正法　　最胜法化生　善解一切想　　缠网群生类　想如热时焰　　令众生颠倒　菩萨善知想　　能离一切倒　世间各别异　　形类悉不同　佛子善明达　　了相非真相　十方诸群生　　悉为想网覆　菩萨慧眼净　　善见世间想　世间犹如焰　　妄想取世间　能断世间想　　则离三种倒　譬如热时焰　　众生于远见　妄想谓为水　　其实非真水　众生亦如是　　虚妄取世间　想如热时焰　　无碍心境界　分别一切想　　成就无碍智　想缚群生类　　勇健能解脱　远离放逸慢　　除灭世间想　究竟尽无尽　　无尽者方便　彼能解世间　　一切法如梦　梦性无方处　　世间亦如是　解法离虚妄　　寂灭心无异　明了世间行　　三世皆如梦　梦非生死法　　非有亦非无　三有悉如梦　　寂灭心无缚　解世如梦性　　不依于世间　观世间寂灭　　不染著诸趣　明见一切世　　不起虚妄倒　善解法如梦　　逮得如梦忍　众生于梦见　　种种诸异相　悉知从心造　　而实无所有　智月如是见　　众生皆如梦　晓了如梦已　　离一切虚妄　菩萨方便解　　一切法如梦　梦性无真实　　非一亦非异　众生一切法　　佛刹诸行业　菩萨悉明了　　一切皆如梦　随一切垢净　　悉能如实知　解知世如梦　　不取虚妄相　菩萨所行行　　一切诸妙愿　明解悉如梦　　于彼无所著　决定解诸法　　及一切世间　菩萨能善知　　其性皆如梦　世间生灭法　　众生去来相　解了净如梦　　其性无忘失　随顺如梦行　　亦不坏世间　了达诸威仪　　如修短无实　是名如梦忍　　解了一切法　成就无碍智　　度脱一切众　菩萨摩诃萨　　广行无量行　出生于一切　　正觉平等法　种种诸方便　　解法真实相　诸法无去来　　于彼心无著　一切众生类　　无量诸音声　菩萨深觉悟　　了之悉如响　菩萨知音声　　非是内外法　谛了诸音声　　一切皆如响　一切诸音声　　皆悉是虚妄　菩萨知非实　　于彼无所著　菩萨悉睹见　　十方一切佛　又闻彼如来　　梵音演说法　彼诸大导师　　广说修多罗　菩萨闻法音　　其心无所著　所闻声如响　　悉无所从来　分别一切音　　善解无坏法　分别诸音声　　善解一切法　解声非是声　　出无量净音　观察一切法　　皆悉离音声　种种语言际　　悉能善了知　菩萨于众生　　了之悉如响　如是能深解　　一切诸众生　菩萨善随顺　　明达语言道　解了一切世　　种种诸音声　了知音声性　　常乐寂静地　明解诸世间　　一切悉如响　犹如语言道　　宣明种种法　众生乐染著　　虚妄之音声　如彼音声相　　世间亦如是　众生相亦然　　真佛子明觉　如此真实相　　明智之忍力　令音净微妙　　解世皆寂灭　彼于三世中　　了达语言道　不取虚妄声　　其心无所著　寂静定意为世间　　一向专求佛菩提　未曾虚妄取世间　　心常欣乐寂灭法　观察世间无有余　　皆悉寂灭无自性　专求菩提为众生　　具足智力大慈悲　不受一切世间生　　亦不解脱于世间　一切世间无所依　　亦复不离依世间　解知众生诸法性　　于彼法性不染著　于诸众生无所依　　清净解脱而无缚　于一切趣知实性　　世间生死流转法　菩萨解法无有二　　于不二法无所著　其心不住诸世间　　又亦不离于世间　所行不在世间外　　了知诸法真实相　譬如水中电光色　　彼色非内亦非外　菩萨饶益众生故　　演说世间无真实　众生无缚无解脱　　一切世间不可说　世间非内亦非外　　如彼水中电光像　如是清净离垢心　　随顺甚深微妙行　具足智慧法灯明　　成满诸愿不退转　智慧成就不可量　　常能饶益一切众　安立众生无畏法　　除灭一切诸障碍　修习甚深法　　饶益一切众　此忍增妙智　　具足菩萨行　深入寂灭法　　谛了悉如化　示现无量行　　而实无所行　胜地修菩提　　随顺如化行　如化常寂灭　　菩萨行亦然　了知众生类　　及无量行业　平等悉如化　　解脱亦如是　明解三世佛　　一切悉如化　无量本行愿　　化成诸导师　大慈悲弥广　　化众生清净　清净即是化　　化力持应现　世间悉虚妄　　菩萨解如化　化性诸世间　　种种业庄严　变化藏严饰　　究竟菩萨行　随世诸行业　　种种杂无量　化是虚妄法　　出生化虚妄　菩萨所行法　　皆悉离虚妄　化智海决定　　化印印世间　化非生灭法　　智慧亦如是　第十忍明观　　清净如虚空　虚空众生法　　等观无别异　智满如虚空　　除灭诸障碍　虚空性无杂　　世间亦如是　成就空忍力　　如空不可尽　境界如虚空　　不取虚妄相　虚空无自性　　虚空不可断　虚空无种种　　智力亦如是　譬如虚空性　　无有初中后　虚空无异性　　智慧亦如是　如是正观法　　皆悉如虚空　无生亦无灭　　平等观诸法　安住虚空法　　广为十方说　虚空方便忍　　调伏一切魔　虚空无自性　　世间亦如是　有性无性法　　平等如虚空　一方便庄严　　观世间虚空　悉知三世法　　犹如虚空性　菩萨智慧身　　音声如虚空　身性亦虚空　　安住虚空智　是名十种忍　　佛子具足行　心安住忍力　　广为十方说　真佛子善学　　超成智慧力　法力定智力　　随顺修菩提　深入此忍门　　成就无碍智　调伏一切恶　　转无上法轮　安住无量法　　一切莫能知　调御师智海　　菩萨尽原底　谦下行菩提　　得此深法忍　妙法清净意　　悉满一切愿　一切众生类　　诸佛刹微尘　悉可算其数　　菩萨德难知　若有真佛子　　成此十种忍　一切诸众生　　无能知境界　　　　大方广佛华严经卷第二十八　　　　大方广佛华严经卷第二十九　　　　东晋天竺三藏佛驮跋陀罗译　　　　心王菩萨问阿僧祇品第二十五　　尔时心王菩萨白佛言。世尊。所谓阿僧祇。不可量。无分齐。无周遍。不可数。不可称量。不可思议。不可说。不可说不可说。世尊。云何阿僧祇。乃至不可说不可说耶。佛告心王菩萨言。善哉善哉。善男子。饶益众生故。乃能问此如来应供等正觉。佛智境界甚深之义。善男子。汝今谛听。我当说之。尔时心王菩萨白佛言。世尊。唯然善听。佛告心王菩萨言。百千百千名一拘梨。拘梨拘梨名一不变。不变不变名一那由他。那由他那由他名一鞞婆逻。鞞婆逻鞞婆逻名一作。作作名一来。来来名一胜。胜胜名一复次。复次复次名一阿婆逻。阿婆逻阿婆逻名一得胜。得胜得胜名一分界。分界分界名一充满。充满充满名一量。量量名一解。解解名一此解。此解此解名一离欲。离欲离欲名一舍。舍舍名一聚。聚聚名一通。通通名一频申。频申频申名一网。网网名一众流。众流众流名一出。出出名一分。分分名一分别。分别分别名一称。称称名一持。持持名一不颠倒。不颠倒不颠倒名一不幡。不幡不幡名一正。正正名一慧。慧慧名一第一。第一第一名一觉。觉觉名一毗遮妒。毗遮妒毗遮妒名一极高。极高极高名一妙。妙妙名一逻婆。逻婆逻婆名一诃梨婆。诃梨婆诃梨婆名一解脱。解脱解脱名一黄。黄黄名一诃梨那。诃梨那诃梨那名一因。因因名一贤觉。贤觉贤觉名一明相。明相明相名一摩楼陀。摩楼陀摩楼陀名一忍。忍忍名一枝。枝枝名一摩楼摩。摩楼摩摩楼摩名一等。等等名一离疑。离疑离疑名一种。种种名一不放逸。不放逸不放逸名一摩多罗。摩多罗摩多罗名一动。动动名一到。到到名一说。说说名一白。白白名一了别。了别了别名一究竟。究竟究竟名一清凉。清凉清凉名一阿罗。阿罗阿罗名一潮。潮潮名一油。油油名一只逻。只逻只逻名一味。味味名一泥逻。泥逻泥逻名一戏。戏戏名一斯罗。斯罗斯罗名一聚沫。聚沫聚沫名一弥罗。弥罗弥罗名一坚固。坚固坚固名一风。风风名一满。满满名一不可称量。不可称量不可称量名一根。根根名一微细。微细微细名一莲华。莲华莲华名一摩伽婆。摩伽婆摩伽婆名一不可度。不可度不可度名一醯楼。醯楼醯楼名一语。语语名一劫。劫劫名一婆婆。婆婆婆婆名一间。间间名一无间。无间无间名一离垢。离垢离垢名一实胜。实胜实胜名一弥罗覆。弥罗覆弥罗覆名一遮摩罗。遮摩罗遮摩罗名一法。法法名一波罗摩驮。波罗摩驮波罗摩驮名一决定。决定决定名一流转。流转流转名一广说。广说广说名一无尽。无尽无尽名一等真实。等真实等真实名一无我。无我无我名一阿槃陀。阿槃陀阿槃陀名一青莲华。青莲华青莲华名一数。数数名一趣。趣趣名一受。受受名一阿僧祇。阿僧祇阿僧祇名一阿僧祇转。阿僧祇转阿僧祇转名一无量。无量无量名一无量转。无量转无量转名一无分齐。无分齐无分齐名一无分齐转。无分齐转无分齐转名一无周遍。无周遍无周遍名一无周遍转。无周遍转无周遍转名一无数。无数无数名一无数转。无数转无数转名一不可称。不可称不可称名一不可称转。不可称转不可称转名一不可思议。不可思议不可思议名一不可思议转。不可思议转不可思议转名一不可量。不可量不可量名一不可量转。不可量转不可量转名一不可说。不可说不可说名一不可说转。不可说转不可说转名一不可说转转。尔时世尊。为心王菩萨。以偈颂曰　不可言说不可说　　充满一切不可说　不可言说诸劫中　　说不可说不可尽　不可言说诸佛刹　　皆悉尽末为微尘　悉于一一微尘中　　演说一切不可说　悉能善于一念中　　说不可说诸世界　不可称说诸劫中　　念念次第而演说　不可说劫犹可尽　　而不可说不可尽　悉于一一微尘中　　分别演说不可说　不可说劫犹可尽　　而不可说不可尽　不可言说微尘中　　悉有不可说众生　皆共赞叹普贤德　　犹尚不能令穷尽　设使一微毛端处　　有不可说诸普贤　彼诸一切普贤等　　说不可说不能尽　如一微细毛端处　　十方世界亦如是　于彼一一毛端处　　置不可说诸佛刹　毛端能量虚空尽　　而说佛刹不可尽　于彼一一毛道中　　种种无量诸佛刹　有同类者不可说　　亦有异类不可说　于彼一一毛道中　　有不可说净佛刹　以不可说庄严具　　庄严彼彼诸佛刹　于彼一一毛道中　　演出名身不可说　于彼一一诸名身　　广宣无量诸佛名　一一如来自身中　　变化毛孔不可说　于彼一一毛孔中　　出生异色不可说　于彼一一异色中　　放妙光明不可说　于彼一一光明中　　出宝莲华不可说　于彼一一宝莲华　　各有宝叶不可说　于彼一一宝莲叶　　有微妙色不可说　于彼一一妙色中　　出生莲华不可说　于彼一一莲华中　　各放光明不可说　于彼一一光明中　　出生净月不可说　于彼一一诸月中　　复出净月不可说　于彼一一净月中　　出净光明不可说　于彼一一光明中　　出不可说明净日　于彼一一诸日中　　出不可说净妙色　于彼一一妙色中　　出不可说净光明　于彼净妙光明中　　出不可说师子座　不可言说庄严具　　出不可说净光明　于彼一一光明中　　出不可说异妙色　于彼一一妙色中　　出不可说明净宝　于彼一一明净宝　　出不可说不可说　金刚宝藏如须弥　　清净具足而庄严　于彼一宝须弥中　　有不可说不可说　微妙殊特诸佛刹　　清净具足而庄严　如此一宝须弥山　　一切须弥亦如是　悉有无量不可说　　具足清净诸佛刹　是不可说不可说　　皆悉分别不可说　摄取不可言说转　　出生光明不可说　于彼一一光明中　　出生诸佛不可说　彼诸一切如来等　　说不可说清净偈　彼偈悉于念念中　　说不可说真实谛　示现一切未来际　　如来智慧无穷尽　彼诸一一如来等　　出不可说梵音声　于彼一一梵音中　　转不可说净法轮　于彼一一法轮中　　雨不可说修多罗　于彼一一修多罗　　分别诸法不可说　于彼一一诸法中　　又说诸法不可说　又复于彼诸法中　　说众生依不可说　又于一一毛道中　　不可说劫说正法　如彼一微毛端处　　一切十方亦如是　不可称说无碍心　　变化诸佛不可说　彼诸一一化如来　　所出变化不可说　彼诸一切所变化　　遍游佛刹不可说　不可称说变化身　　种种妙色而庄严　彼不可说佛世界　　分别一切诸众生　清净一切众生类　　度脱一切诸群生　庄严庄严不可说　　成就神力不可说　清净自在不可说　　应现众生不可说　神力自在不可说　　智慧境界不可说　不可称说神力持　　普转世间令清净　不可说净方便法　　说修多罗不可说　于彼一一修多罗　　摄诸佛法不可说　于彼一一净法中　　复说正法不可说　于彼一一诸法中　　说不可说决定法　于彼一一决定中　　说不可说众生依　不可称说种类法　　不可称说种类心　不可称说非类法　　不可称说非类心　不可称说非类根　　不可称说非类语　彼悉能于念念中　　调伏众生不可说　不可称说自在力　　应现众生不可说　彼不可说应化时　　或有同类不同类　菩萨皆悉分别知　　诸明算者不能数　菩萨于一毛端处　　安置佛刹不可说　或有微细或广狭　　净秽无量不可说　于彼一一佛刹中　　复有佛刹不可说　菩萨皆悉分别知　　如是佛刹不可说　一毛端处无量刹　　而于其中不迫迮　微小毛端亦不大　　悉容弥广诸佛刹　不令佛刹有杂乱　　形相如本而无异　一佛刹有无量刹　　一切佛刹亦如是　一毛端处悉容受　　如虚空等无量刹　佛刹形相不可说　　一毛端处各殊别　入于一毫毛道中　　次第悉入不可说　毛道摄取不可说　　毛道亦无究竟满　次第劫入不可说　　常能摄取不可说　种种方便不可说　　度脱众生不可说　具足摄取是方便　　境界无量不可说　菩萨深入不可说　　是名深入不可说　意根深广不可说　　遍游诸方不可说　勇猛精进不可说　　具足自在不可说　彼诸大愿不可说　　所得功德不可说　彼诸境界不可说　　能究竟度不可说　菩萨身业不可说　　口业清净不可说　意业清净不可说　　清净解脱不可说　清净智慧不可说　　微妙奇特不可说　方便深入不可说　　除灭疑惑不可说　勇猛精进不可说　　深入正法不可说　甚深三昧不可说　　究竟彼岸不可说　一切众生不可说　　一切佛刹不可说　诸众生身不可说　　众生希望不可说　彼诸业报不可说　　知众生欲不可说　知众生性不可说　　分别众生不可说　彼应化时不可说　　随所出处不可说　随方便道不可说　　彼诸出者不可说　无上智慧不可说　　彼方便道不可说　彼诸所说不可说　　一切转时不可说　如是成就大慈悲　　饶益一切诸世间　应现色像不可说　　游诸佛刹不可说　菩萨智慧甚明净　　睹十方佛不可说　所问正法不可说　　诸佛应答不可说　应现色像不可说　　游行诸方不可说　往诣佛所不可说　　示现自在不可说　以不可说诸色像　　诣不可说如来所　以不可说供养具　　供不可说诸如来　不可称说清净宝　　不可称说众宝华　不可称说妙华鬘　　供不可说诸最胜　彼深信心不可说　　清净解脱不可说　正直希望不可说　　恭敬供养一切佛　成就施心不可说　　过去施心不可说　修行布施不可说　　内外悉施不可说　禁戒清净不可说　　信心清净不可说　赞叹最胜不可说　　生妙法爱不可说　具足诸忍不可说　　深解无生不可说　成就寂灭不可说　　住寂灭地不可说　具足精进不可说　　过去妙心不可说　不退转心不可说　　忍辱之心不可说　一切禅藏不可说　　观察诸法不可说　寂静定意不可说　　了知诸禅不可说　波罗蜜慧不可说　　成就三昧不可说　决定解法不可说　　究竟诸佛不可说　菩萨行门不可说　　具足诸愿不可说　智慧境界不可说　　清净法门不可说　彼诸法力不可说　　清净住法不可说　菩萨正念不可说　　彼诸法界不可说　修行智慧不可说　　善学智慧不可说　彼智慧身不可说　　住持智慧不可说　彼净法轮不可说　　彼法智慧不可说　彼妙法云不可说　　彼妙法雨不可说　彼诸神力不可说　　解方便法不可说　彼悉能于念念中　　解深法界不可说　成就回向不可说　　于念念中遍游行　诸佛刹海不可说　　所诣诸佛不可说　分别佛刹不可说　　种种庄严不可说　庄严清净不可说　　微妙净色不可说　种种杂色不可说　　众庄严具不可说　清净佛刹不可说　　垢秽佛刹不可说　深入众生不可说　　众生诸界不可说　彼诸业报不可说　　众生所行不可说　种种诸根不可说　　众生虚妄不可说　众生诸性不可说　　众生欲乐不可说　众生威仪不可说　　众生烦恼不可说　众生清净不可说　　调伏众生不可说　菩萨神力不可说　　所变化身不可说　随顺诸行不可说　　度脱众生不可说　示现自在不可说　　放大光明不可说　光明妙色不可说　　令众生净不可说　彼于一一毛端中　　放光明网不可说　光明网色不可说　　普照佛刹不可说　勇猛精进不可说　　成就无畏不可说　寂静三昧不可说　　调伏世间不可说　清净身业不可说　　清净口业不可说　意业无量不可说　　清净胜行不可说　成就智宝不可说　　深入法界不可说　诸陀罗尼不可说　　菩萨善学不可说　音声清净不可说　　智慧知音不可说　真实正念不可说　　持众生语不可说　菩萨所行不可说　　正觉清净不可说　离众恐怖不可说　　调伏世间不可说　不可称说真佛子　　彼清净行不可说　赞叹佛子不可说　　欲究竟尽不可说　不可称说诸导师　　赞叹菩萨不可说　彼诸菩萨不可说　　清净功德不可说　彼诸分齐不可说　　随彼所住不可说　随住智慧不可说　　不可说劫不能说　乐见诸佛不可说　　长养智慧不可说　永度正法不可说　　离碍正法不可说　正观三世不可说　　三世智慧不可说　彼所称量不可说　　出生智慧不可说　菩萨胜行不可说　　种种所愿不可说　清净所愿不可说　　具足菩提不可说　诸佛菩提不可说　　彼起智慧不可说　分别真实不可说　　知一切法不可说　清净佛刹不可说　　所行诸力不可说　彼所修习不可说　　一念开悟不可说　广说正法不可说　　诸佛自在不可说　踊跃欢喜不可说　　示现世间不可说　转妙法轮不可说　　离众怖畏不可说　所说正法不可说　　度脱众生不可说　不可称说一切劫　　赞叹菩萨诸功德　彼诸大劫犹可尽　　赞叹功德不可尽　不可称说诸如来　　各有无量清净根　不可说劫常赞叹　　如来功德犹不尽　一切十方诸众生　　皆悉一时成正觉　彼诸正觉一一有　　不可称说净妙身　彼净妙身一一有　　不可称说如来头　彼如来头一一有　　不可称说广长舌　彼广长舌一一出　　无量清净妙音声　以彼一一妙音声　　不可说劫赞叹佛　不可称说一切劫　　宣扬赞叹佛功德　不可说劫犹可尽　　叹佛功德无穷尽　若于一小微尘中　　有诸佛刹不可说　于彼一一佛刹中　　各有贤首不可说　贤首如来世界中　　复有佛刹不可说　一切法界无有余　　其中所有诸微尘　于彼一一微尘中　　佛刹成败不可说　于彼一一微尘中　　安置佛刹不可说　复置刹海不可说　　分别方类不可说　于彼一一佛刹中　　不可称说诸如来　彼诸如来所寿命　　不可称说诸大劫　诸佛所行不可说　　微妙正法不可说　威神道力不可说　　离障碍智不可说　微妙智慧不可说　　境界甚深不可说　十力功德不可说　　佛觉菩提不可说　清净深入不可说　　清净法界不可说　彼智慧藏不可说　　分别功德不可说　菩萨究竟正随顺　　具足回向不可说　分别无量诸回向　　回向一切诸导师　不可称说诸大劫　　一心正受诸三昧　于不可说诸佛所　　所行清净不可说　得不可说无碍心　　悉遍游行十方界　所修行业不可说　　神力应现不可说　分别佛刹不可说　　诸佛现前不可说　勇猛精进不可说　　究竟智慧不可说　未曾离于一坐处　　而能遍游十方界　不可称说诸大劫　　遍游十方诸佛刹　智慧方便不可说　　如实智慧不可说　转净智慧不可说　　念念示现不可说　于诸一一语言中　　解佛智慧不可说　或于一时觉菩提　　或种种时觉菩提　入诸毛端不可说　　入诸微细不可说　殊特胜性不可说　　见诸如来不可说　一一方便不可说　　随顺善入诸佛性　诸佛刹性不可说　　悉能随顺入菩提　不坏法界不可说　　佛众生刹不可说　三世所摄不可说　　菩萨究竟不可说　　　　大方广佛华严经寿命品第二十六　　尔时心王菩萨摩诃萨。告诸菩萨言。佛子。如此娑婆世界释迦牟尼佛刹一劫。于安乐世界阿弥陀佛刹为一日一夜。安乐世界一劫。于圣服幢世界金刚佛刹为一日一夜。圣服幢世界一劫。于不退转音声轮世界善乐光明清净开敷佛刹为一日一夜。不退转音声轮世界一劫。于离垢世界法幢佛刹为一日一夜。离垢世界一劫。于善灯世界师子佛刹为一日一夜。善灯世界一劫。于善光明世界卢舍那藏佛刹为一日一夜。善光明世界一劫。于超出世界法光明清净开敷莲华佛刹为一日一夜。超出世界一劫。于庄严慧世界一切明光明佛刹为一日一夜。庄严慧世界一劫。于镜光明世界觉月佛刹为一日一夜。佛子。如是次第。乃至百万阿僧祇世界。最后世界一劫。于胜莲华世界贤首佛刹为一日一夜。普贤菩萨等诸大菩萨充满其中　　　　大方广佛华严经菩萨住处品第二十七　　尔时心王菩萨摩诃萨。复告诸菩萨言。佛子。东方有菩萨住处。名仙人起山。过去诸菩萨常于中住。彼现有菩萨。名金刚胜。于其中止。有三百菩萨眷属。常为说法。南方有菩萨住处。名胜楼阁山。过去诸菩萨常于中住。彼现有菩萨。名法慧。有五百菩萨眷属。常为说法。西方有菩萨住处名金刚焰山。过去诸菩萨常于中住。彼现有菩萨。名无畏师子行。有三百菩萨眷属。常为说法。北方有菩萨住处名香聚山。过去诸菩萨常于中住。彼现有菩萨。名香象。有三千菩萨眷属。常为说法。东北方有菩萨住处。名清凉山。过去诸菩萨常于中住。彼现有菩萨。名文殊师利。有一万菩萨眷属。常为说法。东南方有菩萨住处。名枝坚固。过去诸菩萨常于中住。彼现有菩萨。名天冠。有一千菩萨眷属。常为说法。西南方有菩萨住处。名树提光明山。过去诸菩萨常于中住。彼现有菩萨。名贤首。有三千菩萨眷属。常为说法。西北方有菩萨住处。名香风山。过去诸菩萨常于中住。彼现有菩萨。名香光明。有五千菩萨眷属。常为说法。四大海中有菩萨住处。名枳怛。过去诸菩萨常于中住。彼现有菩萨。名昙无竭。有万二千菩萨眷属。常为说法。海中有菩萨住处。名功德庄严窟。过去诸菩萨常于中住。毗舍离城南有菩萨住处。名善住。过去诸菩萨常于中住。巴连弗邑有菩萨住处。名金灯僧伽蓝。过去诸菩萨常于中住。摩瑜罗国有菩萨住处。名长养功德。过去诸菩萨常于中住。拘陈那耶国有菩萨住处。名法座。过去诸菩萨常于中住。清净彼岸国有菩萨住处。名牟真邻陀功德。过去诸菩萨常于中住。风地内有菩萨住处。名无碍龙王所造。过去诸菩萨常于中住。甘菩国有菩萨住处。名最上慈。过去诸菩萨常于中住。真旦国土有菩萨住处。名那罗延山过去诸菩萨常于中住。边夷国土有菩萨住处。名牛头山。过去诸菩萨常于中住。罽宾国土有菩萨住处。名郁提尸山过去诸菩萨常于中住。难提拔檀那城有菩萨住处。名梯罗浮诃。过去诸菩萨常于中住。庵浮梨摩国有菩萨住处。名正治邪曲过去诸菩萨。常于中住乾陀罗国有菩萨住处。名寂静窟。过去诸菩萨常于中住　　　　大方广佛华严经卷第二十九　　　　大方广佛华严经卷第三十　　　　东晋天竺三藏佛驮跋陀罗译　　　　佛不思议法品第二十八之一　　尔时诸菩萨大会中。有诸菩萨。作如是念。诸佛刹土不可思议。诸佛净愿不可思议。诸佛种姓不可思议。诸佛出世不可思议。诸佛法身不可思议。诸佛音声不可思议。诸佛智慧不可思议。诸佛神力自在不可思议。诸佛无碍住不可思议。诸佛解脱不可思议　　尔时世尊。知诸菩萨心之所念。即与青莲华菩萨佛神力。佛智佛辩。佛功德佛无畏。充满其身。究竟一切诸佛法界。与佛神力境界。无障碍行。分别一切如来种性。与不可数诸佛方便。尔时青莲华菩萨摩诃萨。即入甚深无碍法界一切无碍法。修菩萨行。成就普贤菩萨所愿。随顺一切佛。以大庄严而自庄严。大悲普观一切众生欲令清净。于一念中出生如来无量大智。成就如来无尽智门。成就一切诸陀罗尼诸辩光明普照一切。尔时青莲华菩萨。承佛神力。告莲华藏菩萨言。佛子。诸佛有无量无数清净妙住。诸佛安住无量自在。诸佛于一切事未曾失时。一切诸佛。悉皆平等转净法轮。诸佛四辩说无穷尽。一切佛法不可思议。一切诸佛。清净音声无所不至。一切诸佛。悉能分别无量法界。一切诸佛。光明普照。一切诸佛。所说皆入甚深法界。佛子。一切诸佛。有十种法界无量无边。何等为十。一切诸佛。色身清净无量无边。超出世间。一切诸佛。无碍眼无量无边。清净平等觉一切法一切诸佛。无碍耳无量无边。分别一切众生音声。一切诸佛。鼻入无量无边。清净究竟一切佛自在到于彼岸。一切诸佛。广长舌相无量无边。出妙音声普闻法界。一切诸佛。身业无量无边。随应众生现如来身。一切诸佛。意业无量无边。三世无碍法身清净不可破坏。一切诸佛。无碍解脱法门无量无边。示现无尽神力自在。一切诸佛。于一切世界庄严佛刹无量无边。以应众生。一切诸佛。无量无边诸菩萨行及诸胜愿。自在神力皆悉满足。悉能觉悟诸佛正法。佛子。是为一切诸佛十种法界无量无边。佛子。一切诸佛。于念念中。悉能出生十无尽智。何等为十。于一念中。悉现一切世界从兜率天命终。于一念中。悉现一切世界菩萨出生。于一念中。悉现一切世界菩萨出家。于一念中。悉现一切世界往诣道场菩提树下成等正觉。于一念中。悉现一切世界转净法轮。于一念中。悉现一切世界随应化导一切众生悉令解脱。于一念中。悉于一切世界现庄严身随应众生。于一念中。悉现一切世界种种庄严无数庄严如来自在一切智藏。于一念中。悉现一切世界清净众生。于一念中。遍一切世界。悉现三世一切诸佛。于一念中。为种种诸根精进欲性故。显现三世诸佛种姓。成等正觉。开导众生。佛子。是为一切诸佛于一念中生十种智。佛子。一切诸佛。有十种未曾失时。何等为十。一切诸佛。成等正觉未曾失时。一切诸佛。善根业报未曾失时。一切诸佛。授菩萨记未曾失时。一切诸佛。随应众生示现神力未曾失时。一切诸佛。现如来身未曾失时。一切诸佛。悉行于舍未曾失时。一切诸佛。入城聚落未曾失时。一切诸佛。摄取欢喜众生未曾失时。一切诸佛。于难化众生而放舍之。为调伏故未曾失时。一切诸佛。示现不可思议自在神力未曾失时。佛子。是为一切诸佛十种未曾失时。佛子。一切诸佛。有十种不可譬谕不可思议境界。何等为十。一跏趺坐遍满十方一切世界。一发言音。悉能演说一切佛法。放一光明。悉能普照一切世界。一身悉能现一切身。不离本处。悉遍示现一切世间。决定一法。悉于诸法无所挂碍。于一念中。悉能充满无余世界。于一念中。悉能示现诸佛功德。于一念中。悉能示现一切三世佛。教化一切众生。而不舍离诸佛寂灭无二三昧。佛子。是为一切诸佛十种不可譬谕不可思议境界　　佛子。一切诸佛。有十种出生住持智慧。何等为十。一切诸法无所趣向。而能出生清净愿智。一切诸法无身。而能出生法身智慧。一切诸法悉无有二。而生正觉悟一切法。一切诸法悉无有我无有众生。而能出生化众生智。一切诸法悉无有相。而能出生种种相智。一切世界悉无成败。而能出生世成败智。一切诸法无有造者。而能出生业报智慧。一切诸法无可言说。而能出生说法界智。一切诸法无有垢净。而能出生垢净智慧。一切诸法无有生灭。而能出生缘起智慧。佛子。是为一切诸佛十种出生住持智慧。佛子。一切诸佛。有十种无量内法。何等为十。一切诸佛。内身清净随顺三世。一切诸佛。悉有三轮内法教化众生。一切诸佛。悉有内深智慧陀罗尼。分别一切佛法。一切诸佛。皆悉内有四辩法轮。于四众中转净法轮。一切诸佛。皆悉内有大慈大悲。悉能不舍一切众生。一切诸佛。内常寂定。善观众生未曾失时。一切诸佛。皆悉内有巧妙善根。调伏众生。一切诸佛。皆悉内有一切法界。住无碍住。一切诸佛。内一念中。悉能示现三世诸佛出兴于世。一切诸佛。内有分别一切三世。阿僧祇劫即是一日。佛子。是为一切诸佛十种无量内法。佛子。一切诸佛。有十种甚深大法。何等为十。一切诸佛。悉能坏散一切诸魔。一切诸佛。悉能降伏一切外道。一切诸佛。悉能应化一切众生。令其欢喜。一切诸佛。悉能往诣一切世界。教化众生。一切诸佛。悉分别知甚深法界。一切诸佛。以种种身遍诸世界。而无异身。一切诸佛。一一音声。具四种辩未曾断绝。一切诸佛。众生见者。皆令欢喜利益不虚。一切诸佛。一一毛孔次第出生一切世界微尘等佛。未曾断绝。一切诸佛。于一一微尘中。示现一切世界微尘等佛刹种种庄严。常转法轮教化众生未曾断绝。而微尘不大。世界不小。决定了知安住法界。一切诸佛。于一切法。觉悟痴闇。具足十力。广为一切众生说如实法。除灭痴曀。佛子。是为一切诸佛十种甚深大法。佛子。一切诸佛。有十种功德。离恶清净。何等为十。一切诸佛。本来修习一切功德离恶清净。一切诸佛。悉于三世如来家生。离恶清净。一切诸佛。于未来际心无所著。离恶清净。一切诸佛。不著一切三世诸法。离恶清净。一切诸佛。离种种虚妄。以一庄严而自庄严。离恶清净。一切诸佛。功德无尽安住法界等。离恶清净。一切诸佛。色身净妙无量无边。普现十方一切世界。教化众生未曾失时。离恶清净。一切诸佛。住四无畏离诸恐怖。于一切天人众中大师子吼。广说诸法令众欢喜。离恶清净。不可说不可说劫中灭度诸佛。若有众生。闻其名者。得大果报如佛现在。离恶清净。一切诸佛远在不可说不可说世界中住。若有众生。一心正念彼诸如来。即现在前。离恶清净。佛子。是为一切诸佛十种功德离恶清净。佛子。一切诸佛。有十种究竟清净。何等为十。一切诸佛。诸愿究竟清净。一切诸佛。梵行禁戒究竟清净。一切诸佛。悉得舍离优婆提究竟清净。一切诸佛。佛刹究竟清净。一切诸佛。眷属究竟清净。一切诸佛。种姓究竟清净。一切诸佛。色身相好究竟清净。一切诸佛。法身究竟清净。一切诸佛。无碍一切。智身究竟清净。一切诸佛。解脱所作已作永度彼岸究竟清净。佛子。是为一切诸佛十种究竟清净。佛子。一切诸佛。于一切世界一切时。有十种佛事。何等为十。一切诸佛。若有众生。正忆念者即现在前。一切诸佛。常为众生说摩诃衍。一切诸佛。常能长养一切众生无量善根。一切诸佛。若有众生。始离生死入正法位。悉分别知。一切诸佛。不舍众生教化时会。一切诸佛。常游一切世界。无有障碍。一切诸佛。大悲常不舍离一切众生。一切诸佛。所变化身常不断绝一切诸佛。自在神力未曾断绝。一切诸佛。普常安住清净法界。悉为众生而广演说。佛子。是为一切诸佛于一切世界一切时有十种佛事。佛子。一切诸佛。有十种无尽方便智慧大海。何等为十。一切诸佛。法身无尽智慧大海。一切诸佛。功德无尽智慧大海。一切诸佛。佛眼境界无尽智慧大海。一切诸佛。不可思议善根无尽智慧大海。一切诸佛。行一切法无尽智慧大海。一切诸佛。雨甘露法无尽智慧大海。一切诸佛。赞叹诸佛功德无尽智慧大海。一切诸佛。本愿诸行无尽智慧大海。一切诸佛。尽未来际。为一切众生常作佛事。未曾休息无有穷尽智慧大海。一切诸佛。知众生心心所行无尽智慧大海。一切诸佛。出生一切智功德无尽智慧大海。佛子。是为一切诸佛十种无尽方便智慧大海。佛子。一切诸佛。有十种常法。何等为十。一切诸佛。常行一切诸波罗蜜。一切诸佛。于一切法常离愚痴。一切诸佛。常具大悲。一切诸佛。常具无量十力。一切诸佛。常转无上法轮。一切诸佛。常度一切众生。一切诸佛。常为众生成等正觉。一切诸佛。常应化度一切众生。一切诸佛。常行正念不二之法。一切诸佛。常化众生已示现涅槃。诸佛境界无有边际。佛子。是为一切诸佛十种常法。佛子。一切诸佛。有十种无量说佛法门。何等为十。一切诸佛。悉说无量众生界门。一切诸佛。悉说无量众生种种行门。一切诸佛。悉说众生无量诸业报门。一切诸佛。悉说无量方便度众生门。一切诸佛。悉有无量净众生行门。一切诸佛。悉有无量教化一切菩萨安立菩萨行门。一切诸佛。悉说无量菩萨胜妙愿门。一切诸佛。悉说无量世界诸成败门。一切诸佛。悉说无量清净佛刹一切菩萨正希望门。一切诸佛。悉说无量一切世界去来现在诸佛。无量劫中次第出世。善分别此佛智慧门。佛子。是为一切诸佛十种无量说佛法门。佛子。一切诸佛。有十种法。常为众生而作佛事。何等为十。一切诸佛色身。常为众生而作佛事。一切诸佛音声。常为众生而作佛事。一切诸佛受施。常为众生而作佛事。一切诸佛不受施。常为众生而作佛事。一切诸佛。常以地水火风而作佛事。一切诸佛。神力住持境界。常为众生而作佛事。一切诸佛。常以名号。为诸众生而作佛事。一切诸佛。常以佛刹境界。普为众生而作佛事。一切诸佛常以清净佛刹。为诸众生而作佛事。一切诸佛。常以默然。为诸众生而作佛事。佛子。是为一切诸佛十种法常为众生而作佛事。佛子。一切诸佛。有十种坚固士法。何等为十。一切诸佛。诸愿坚固不可沮坏。如说修行言行相应。一切诸佛。尽未来际劫修菩萨行。功德庄严。未曾恐怖。一切诸佛。为化一切众生故。悉诣不可说不可说世界。而于一切世界。教化众生无有留难。一切诸佛。于信不信众生。大悲等观而无有异。一切诸佛。从初发心乃至正觉。于其中间。未曾退失菩提之心。一切诸佛。修诸功德。皆悉回向一切种智。不求世行。一切诸佛。于诸佛所。随顺修学身口意业。永离声闻缘觉之心。一向专求无上菩提。所修功德。皆悉回向一切种智。求无上道成等正觉。一切诸佛。平等普照无量无边诸佛正法净菩萨心。究竟具足一切种智。一切诸佛。悉能舍离一切世乐。不乐世间所可愿乐。不著世间。令一切众生悉灭诸苦。逮得寂灭平等快乐。一切诸佛。为一切众生故。受无量苦。皆欲建立诸佛种性。悉令众生乐求菩提。超出生死得十力地。佛子。是为一切诸佛。十种坚固士法。佛子。一切诸佛。有十种佛无障碍住。何等为十。一切诸佛悉能遍游一切世界。无障碍住。一切诸佛。悉能安住一切世界。无障碍住。一切诸佛。于一切世界行住坐卧。无障碍住。一切诸佛。于一切世界说法。无障碍住。一切诸佛。于一切世界皆悉安住兜率陀天。无障碍住。一切诸佛。于三世法界。无障碍住。一切诸佛。眷属充满一切法界。而为说法。无障碍住。一切诸佛。于一念中。悉知一切众生心心所行。以三轮教化而调伏之。无障碍住。一切诸佛。能以一身悉住一切诸佛不可思议法门。无障碍住。一切诸佛悉分别知一切众生。无障碍住。一切诸佛。悉能分别一切如来。无障碍住。佛子。是为一切诸佛十种无障碍住。佛子。一切诸佛。有十种最胜无上庄严。何等为十。一切诸佛。悉有色身相好最胜无上庄严。是为一切诸佛最胜无上色身庄严。一切诸佛。悉有八种微妙音声。一一音声。悉有五百妙音眷属。不可称数百千音声以为庄严。无量无边妙音声技。皆悉清净。普能演说一切诸佛正法义味。悉离恐怖。安住无畏大师子吼。悉令一切法界一切众生闻其音声。随其本行种种善根。皆令开解。是为一切诸佛最胜无上口业庄严。一切诸佛。悉有十力庄严意业。开敷诸佛大三昧华。十八不共庄严境界无所挂碍。住法界地。悉得诸佛法之原底。无余法界皆悉庄严于一念中。悉分别知三世一切法界一切众生心心所行。而无有余。是为一切诸佛最胜无上意业庄严。一切诸佛。悉有最胜无上光明庄严。皆悉普放大光明藏一一光明。悉有无数妙光明网。以为眷属。普照十方诸佛世界。除灭一切世间闇冥。现佛出世。作不退转最胜佛事。出生无量清净法身。是为一切诸佛最胜无上光明庄严。一切诸佛。若微笑时。悉于口中。放不可数阿僧祇亿那由他光。各有种种无量不可思议色。普照十方一切世界。悉授无量无数阿僧祇众生。阿耨多罗三藐三菩提记。是为一切诸佛最胜无上普照一切离痴示现庄严。一切诸佛。悉有无量法身离碍。清净法界无量无边。远离世间。不染世间。不著世间。解世真实。行出世法。断语言道。摄无言际。离阴界入。是为一切诸佛最胜无上法身庄严。一切诸佛。悉有无量常妙光明。普照十方一切世界。不可说不可说诸杂妙色。而庄严之。普照世间无所障碍。出生一切光明之藏。是为一切诸佛最胜无上常光庄严。一切诸佛。悉有无量妙色。悦乐妙色。清净妙色。随应一切众生妙色。映蔽三界光明妙色。究竟彼岸无上妙色。是为一切诸佛最胜无上无量妙色庄严。一切诸佛。自然清净三世佛宝圣家中生。离一切恶。修行一切清净胜法。出生一切智。如来种姓清净无碍。是为一切诸佛最胜无上清净种姓庄严。一切诸佛大慈诸力庄严其身。自然清净。远离一切不善觉观。身行永息观者无厌。心净解脱大悲具足。一切众生第一福田。无上受者。哀愍众生。普令安立一切种智。出生无量功德宝藏。一切众生。长养善根智慧功德之藏。是为一切诸佛最胜无上大慈大悲究竟功德宝藏清净庄严。佛子。是为一切诸佛最胜无上十种庄严。佛子。一切诸佛。有十种自在正法。何等为十。一切诸佛。于一切法随意自在。句身味身辩无穷尽。说一切法而无障碍。是为一切诸佛自在正法。一切诸佛。随应众生化不失时。随其所愿而为说法未曾失时。是为一切诸佛自在正法。一切诸佛。悉能六种震动十方世界。未曾恼乱于一众生。虚空等世界无量阿僧祇种种庄严。或举或下。或合或散。于一一世界。一一处所众生。亦不恼乱众生之心。亦不令其生疑惑想。是为一切诸佛自在正法。一切诸佛。能以智慧。受持一切世界种种庄严。于一念中。示现一切世界种种庄严。不可数不可数阿僧祇劫。叹庄严具而无穷尽。永离一切世界染污。庄严世间一切佛刹。是为一切诸佛自在正法。一切诸佛。若见一众生应受化者。于不可数不可数阿僧祇劫。结跏趺坐身不疲厌。专念彼人未曾废忘而不失时。为一众生。住持寿命。尽未来际劫。结跏趺坐身无疲厌。念彼众生未曾废忘。如一众生。一切众生亦复如是。是为一切诸佛自在正法。一切诸佛。悉遍往诣一切世界诸如来所。而无障碍。一一方面。各有法界等世界海。一一方无量世界网。法界等一切世界海。于一念中悉能周遍。转妙法轮而无障碍。是为一切诸佛自在正法。一切诸佛。调伏教化一切众生故。于念念中。成等正觉。非不先觉诸佛正法。亦不住学地。而成正觉。于诸佛法得无挂碍。不舍自在神力。无量智慧境界。教化众生。是为一切诸佛自在正法。一切诸佛。能以眼入作耳入佛事。能以耳入作鼻入佛事。能以鼻入作舌入佛事。能以舌入作身入佛事。能以身入作意入佛事。能以意入。于一切世界。种种境界。世间境界。出世间境界。于一一境界能作佛事。是为一切诸佛自在正法。一切诸佛。于一毛孔。悉能安置一切众生。一一众生。其身悉与不可说不可说诸佛刹等。于彼众生而不迫迮。一一众生。悉寿无量阿僧祇劫。普能游行无量世界。于诸世界。见佛兴世转净法轮。宣畅演说无数法门。广说过去不可数法。未来现在不可数法。一切众生。行四威仪而不迫迮。是为一切诸佛自在正法。一切诸佛。于一念中。现莲华宝藏师子之座。如来净身与法界等。处彼宝座成等正觉。示现如来自在神力。如一念中。示现一如来成等正觉。于一念中。示现一切世界微尘数如来成等正觉。亦复如是。如一念中。于一切念中。亦复如是。如莲华宝藏师子之座示成正觉。如是一切不可说不可说法界等清净佛刹。不可思议种种庄严世界。种种境界。不可说佛刹。或有同相或有异相。不可说阿僧祇劫。说不能尽。无量诸佛。种种念。种种时。不可思议。于一念中。一切诸佛。以少方便。示现一切众生。亦复如是。佛子。是为一切诸佛十种自在正法。佛子。一切诸佛。具足十种不思议法已。成等正觉。何等为十。一切诸佛。一一妙相。百福悉具。成等正觉。一切诸佛。具足一切佛法。成等正觉。一切诸佛。具诸善根。成等正觉。一切诸佛。具足修习诸功德行。成等正觉。一切诸佛。善知众生诸根熟已。成等正觉。一切诸佛。具足成就无坏胜法。成等正觉。一切诸佛。具足严净佛刹。成等正觉。一切诸佛。具足一切种智。成等正觉。一切诸佛。色身相好满足见者不虚。成等正觉。一切诸佛。悉具诸佛平等正法。成等正觉。一切诸佛。悉具一切诸佛事已。然后入于无余涅槃佛子。是为一切诸佛满足十种不思议法成等正觉。佛子。一切诸佛。有十种巧妙方便。何等为十。一切诸佛。悉知诸法无有究竟。而究竟说诸佛善根。是为一切诸佛巧妙方便。一切诸佛了一切法悉无所见各不相知。无缚无脱无取无集。无具足无自在无究竟。而一切佛于彼法中。实知无异离众垢污。于一切法悉得自在。于无取法中不坏实际。善究竟学大自在地。见一切法界。觉悟一切智。是为一切诸佛巧妙方便。一切诸佛。离诸相际。不住一切相。而分别知一切诸相。亦不乱自性。一切诸性无有自性。而能示现阿僧祇清净色身。种种严净佛刹妙相。佛一切智。具足智身。明净智灯除灭痴闇。普能示现一切众生。是为一切诸佛巧妙方便。一切诸佛。知众生际非过去非未来非现在。法界亦非去来现在。如如实性舍离虚妄。而能演说三世诸佛见一切佛平等境界。是为一切诸佛巧妙方便。一切诸佛。身口意业无所造作。究竟无住。离诸数法。到于彼岸。而出生无量功德宝藏。分别演说世间出世间法。具足成就无碍智慧。示现无量自在神力。度脱一切法界等众生。是为一切诸佛巧妙方便。一切诸佛。悉知一切法无知无见。非一非异。非相非无相。非庄严非不庄严。一切诸法皆无自性不生不灭。而于所有无所有法中。亦不坏世间法相。一切智人见人示现胜妙智慧。自在广说一切诸法。而于如如亦不永灭。是为一切诸佛巧妙方便。一切诸佛。能于一时。皆悉分别知一切时。不舍离生平等正法。一切时中皆所不摄。非昼非夜。非半月非一月。非一岁。非百岁。非劫成非劫败。非时不离时。而于无量时转净法轮。或须臾时。或于昼初中后时。或于夜初中后时。或于七日一月一岁百岁。乃至不可思议阿僧祇劫时。乃至尽未来际劫。于一切时转净法轮。未曾暂息。是为一切诸佛巧妙方便。一切诸佛。知一切法界非时不离时。一切诸佛。具足成就无量无畏。具足成就不可数辩。不可量辩。不可尽辩。不可坏辩。无边辩。不共辩。无穷尽辩。真实辩。方便分别演说一切句身味身辩。一切法辩。随性随根随行。广说诸法。不可说不可说亿那由他修多罗。彼诸一一修多罗。初中后善究竟善说。是为一切诸佛巧妙方便。一切诸佛正觉法界。无名无性。无三世名无众生名。无法名无非法名。无功德名无非功德名。无菩萨名。无佛名。无数名无非数名。无生名无灭名。非有名非无名。非一名非种种名。一切诸法自性无言。无方无处舍离音声。言语道断究竟彼岸。离虚妄境界。修无形法。除灭一切觉观虚妄。不著一切世间语言。而能出生一切诸法句身味身。是为一切诸佛巧妙方便。一切诸佛。知一切法不生。无有受者。知色不生受想行识不生。一切诸法皆悉寂灭。无入无界。法界无所有。而亦不坏一切法相。一切诸法无有起者。悉如虚空。一切法寂灭。无有业报。无所学。无成就。无数无非数。非有非无。非生非灭。非垢非净。无来无去。亦无有住。无众生非无众生。亦无教化。无命非无命。无因缘非无因缘。无缘起非无缘起。而善分别正定邪定不定众生。成就十力四无所畏一切种智。于大众中大师子吼如来境界。是为一切诸佛巧妙方便。佛子。是为一切诸佛十种巧妙方便　　　　大方广佛华严经卷第三十          
