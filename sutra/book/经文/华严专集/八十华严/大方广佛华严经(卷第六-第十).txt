　　　　大方广佛华严经卷第六　　　　　于阗国三藏实叉难陀奉　制译　　　　如来现相品第二　　尔时，诸菩萨及一切世间主，作是思惟：「云何是诸佛地？云何是诸佛境界？云何是诸佛加持？云何是诸佛所行？云何是诸佛力？云何是诸佛无所畏？云何是诸佛三昧？云何是诸佛神通？云何是诸佛自在？云何是诸佛无能摄取？云何是诸佛眼？云何是诸佛耳？云何是诸佛鼻？云何是诸佛舌？云何是诸佛身？云何是诸佛意？云何是诸佛身光？云何是诸佛光明？云何是诸佛声？云何是诸佛智？唯愿世尊，哀愍我等，开示演说！又，十方世界海一切诸佛，皆为诸菩萨说世界海、众生海、法海、安立海、佛海、佛波罗蜜海、佛解脱海、佛变化海、佛演说海、佛名号海、佛寿量海，及一切菩萨誓愿海、一切菩萨发趣海、一切菩萨助道海、一切菩萨乘海、一切菩萨行海，一切菩萨出离海、一切菩萨神通海、一切菩萨波罗蜜海、一切菩萨地海、一切菩萨智海。愿佛世尊，亦为我等，如是而说！」　　尔时，诸菩萨威神力故，于一切供养具云中，自然出音而说颂言：　　「无量劫中修行满，菩提树下成正觉，为度众生普现身，如云充遍尽未来。　　众生有疑皆使断，广大信解悉令发，无边际苦普使除，诸佛安乐咸令证。　　菩萨无数等刹尘，俱来此会同瞻仰，愿随其意所应受，演说妙法除疑惑！　　云何了知诸佛地？云何观察如来境？佛所加持无有边，愿示此法令清净！　　云何是佛所行处，而以智慧能明入？佛力清净广无边，为诸菩萨应开示！　　云何广大诸三昧？云何净治无畏法？神通力用不可量，愿随众生心乐说！　　诸佛法王如世主，所行自在无能制，及余一切广大法，为利益故当开演！　　佛眼云何无有量？耳鼻舌身亦复然？意无有量复云何？愿示能知此方便！　　如诸刹海众生海，法界所有安立海，及诸佛海亦无边，愿为佛子咸开畅！　　永出思议众度海，普入解脱方便海，所有一切法门海，此道场中愿宣说！」　　尔时，世尊知诸菩萨心之所念，即于面门众齿之间，放佛刹微尘数光明，所谓：众宝华遍照光明、出种种音庄严法界光明、垂布微妙云光明、十方佛坐道场现神变光明、一切宝焰云盖光明、充满法界无碍光明、遍庄严一切佛刹光明、迥建立清净金刚宝幢光明、普庄严菩萨众会道场光明、妙音称扬一切佛名号光明……。如是等佛刹微尘数，一一复有佛刹微尘数光明以为眷属，其光悉具众妙宝色，普照十方各一亿佛刹微尘数世界海。彼世界海诸菩萨众，于光明中，各得见此华藏庄严世界海。以佛神力，其光于彼一切菩萨众会之前而说颂言：　　「无量劫中修行海，供养十方诸佛海，化度一切众生海，今成妙觉遍照尊。　　毛孔之中出化云，光明普照于十方，应受化者咸开觉，令趣菩提净无碍。　　佛昔往来诸趣中，教化成熟诸群生，神通自在无边量，一念皆令得解脱。　　摩尼妙宝菩提树，种种庄严悉殊特，佛于其下成正觉，放大光明普威耀。　　大音震吼遍十方，普为弘宣寂灭法，随诸众生心所乐，种种方便令开晓。　　往修诸度皆圆满，等于千刹微尘数，一切诸力悉已成，汝等应往同瞻礼。　　十方佛子等刹尘，悉共欢喜而来集，已雨诸云为供养，今在佛前专觐仰。　　如来一音无有量，能演契经深大海，普雨妙法应群心，彼两足尊宜往见。　　三世诸佛所有愿，菩提树下皆宣说，一刹那中悉现前，汝可速诣如来所。　　毗卢遮那大智海，面门舒光无不见，今待众集将演音，汝可往观闻所说。」　　尔时，十方世界海一切众会，蒙佛光明所开觉已，各共来诣毗卢遮那如来所，亲近供养。所谓──　　此华藏庄严世界海东，次有世界海，名：清净光莲华庄严。彼世界种中，有国土，名：摩尼璎珞金刚藏，佛号：法水觉虚空无边王。于彼如来大众海中，有菩萨摩诃萨，名：观察胜法莲华幢，与世界海微尘数诸菩萨俱，来诣佛所，各现十种菩萨身相云，遍满虚空而不散灭；复现十种雨一切宝莲华光明云，复现十种须弥宝峰云，复现十种日轮光云，复现十种宝华璎珞云，复现十种一切音乐云，复现十种末香树云，复现十种涂香烧香众色相云，复现十种一切香树云……如是等世界海微尘数诸供养云，悉遍虚空而不散灭。现是云已，向佛作礼，以为供养。即于东方，各化作种种华光明藏师子之座，于其座上，结跏趺坐。　　此华藏世界海南，次有世界海，名：一切宝月光明庄严藏。彼世界种中，有国土，名：无边光圆满庄严，佛号：普智光明德须弥王。于彼如来大众海中，有菩萨摩诃萨，名：普照法海慧，与世界海微尘数诸菩萨俱，来诣佛所，各现十种一切庄严光明藏摩尼王云，遍满虚空而不散灭；复现十种雨一切宝庄严具普照耀摩尼王云，复现十种宝焰炽然称扬佛名号摩尼王云，复现十种说一切佛法摩尼王云，复现十种众妙树庄严道场摩尼王云，复现十种宝光普照现众化佛摩尼王云，复现十种普现一切道场庄严像摩尼王云，复现十种密焰灯说诸佛境界摩尼王云，复现十种不思议佛刹宫殿像摩尼王云，复现十种普现三世佛身像摩尼王云……如是等世界海微尘数摩尼王云，悉遍虚空而不散灭。现是云已，向佛作礼，以为供养。即于南方，各化作帝青宝阎浮檀金莲华藏师子之座，于其座上，结跏趺坐。　　此华藏世界海西，次有世界海，名：可爱乐宝光明。彼世界种中，有国土，名：出生上妙资身具，佛号：香焰功德宝庄严。于彼如来大众海中，有菩萨摩诃萨，名：月光香焰普庄严，与世界海微尘数诸菩萨俱，来诣佛所，各现十种一切宝香众妙华楼阁云，遍满虚空而不散灭；复现十种无边色相众宝王楼阁云，复现十种宝灯香焰楼阁云，复现十种一切真珠楼阁云，复现十种一切宝华楼阁云，复现十种宝璎珞庄严楼阁云，复现十种普现十方一切庄严光明藏楼阁云，复现十种众宝末间错庄严楼阁云，复现十种周遍十方一切庄严楼阁云，复现十种华门铎网楼阁云……如是等世界海微尘数楼阁云，悉遍虚空而不散灭。现是云已，向佛作礼，以为供养。即于西方，各化作真金叶大宝藏师子之座，于其座上，结跏趺坐。　　此华藏世界海北，次有世界海，名：毗琉璃莲华光圆满藏。彼世界种中，有国土，名：优钵罗华庄严，佛号：普智幢音王。于彼如来大众海中，有菩萨摩诃萨，名：师子奋迅光明，与世界海微尘数诸菩萨俱，来诣佛所，各现十种一切香摩尼众妙树云，遍满虚空而不散灭；复现十种密叶妙香庄严树云，复现十种化现一切无边色相树庄严树云，复现十种一切华周布庄严树云，复现十种一切宝焰圆满光庄严树云，复现十种现一切栴檀香菩萨身庄严树云，复现十种现往昔道场处不思议庄严树云，复现十种众宝衣服藏如日光明树云，复现十种普发一切悦意音声树云……如是等世界海微尘数树云，悉遍虚空而不散灭。现是云已，向佛作礼，以为供养。即于北方，各化作摩尼灯莲华藏师子之座，于其座上，结跏趺坐。　　此华藏世界海东北方，次有世界海，名：阎浮檀金玻璃色幢。彼世界种中，有国土，名：众宝庄严，佛号：一切法无畏灯。于彼如来大众海中，有菩萨摩诃萨，名：最胜光明灯无尽功德藏，与世界海微尘数诸菩萨俱，来诣佛所，各现十种无边色相宝莲华藏师子座云，遍满虚空而不散灭；复现十种摩尼王光明藏师子座云，复现十种一切庄严具种种校饰师子座云，复现十种众宝鬘灯焰藏师子座云，复现十种普雨宝璎珞师子座云，复现十种一切香华宝璎珞藏师子座云，复现十种示现一切佛座庄严摩尼王藏师子座云，复现十种户牖阶砌及诸璎珞一切庄严师子座云，复现十种一切摩尼树宝枝茎藏师子座云，复现十种宝香间饰日光明藏师子座云……如是等世界海微尘数师子座云，悉遍虚空而不散灭。现是云已，向佛作礼，以为供养。即于东北方，各化作宝莲华摩尼光幢师子之座，于其座上，结跏趺坐。　　此华藏世界海东南方，次有世界海，名：金庄严琉璃光普照。彼世界种中，有国土，名：清净香光明，佛号：普喜深信王。于彼如来大众海中，有菩萨摩诃萨，名：慧灯普明，与世界海微尘数诸菩萨俱，来诣佛所，各现十种一切如意王摩尼帐云，遍满虚空而不散灭；复现十种帝青宝一切华庄严帐云，复现十种一切香摩尼帐云，复现十种宝焰灯帐云，复现十种示现佛神通说法摩尼王帐云，复现十种现一切衣服庄严色像摩尼帐云，复现十种一切宝华丛光明帐云，复现十种宝网铃铎音帐云，复现十种摩尼为台莲华为网帐云，复现十种现一切不思议庄严具色像帐云……如是等世界海微尘数众宝帐云，悉遍虚空而不散灭。现是云已，向佛作礼，以为供养。即于东南方，各化作宝莲华藏师子之座，于其座上，结跏趺坐。　　此华藏世界海西南方，次有世界海，名：日光遍照。彼世界种中，有国土，名：师子日光明，佛号：普智光明音。于彼如来大众海中，有菩萨摩诃萨，名：普华光焰髻，与世界海微尘数诸菩萨俱，来诣佛所，各现十种众妙庄严宝盖云，遍满虚空而不散灭；复现十种光明庄严华盖云，复现十种无边色真珠藏盖云，复现十种出一切菩萨悲愍音摩尼王盖云，复现十种众妙宝焰鬘盖云，复现十种妙宝严饰垂网铎盖云，复现十种摩尼树枝庄严盖云，复现十种日光普照摩尼王盖云，复现十种一切涂香烧香盖云，复现十种栴檀藏盖云，复现十种广大佛境界普光明庄严盖云……如是等世界海微尘数众宝盖云，悉遍虚空而不散灭。现是云已，向佛作礼，以为供养。即于西南方，各化作帝青宝光焰庄严藏师子之座，于其座上，结跏趺坐。　　此华藏世界海西北方，次有世界海，名：宝光照耀。彼世界种中，有国土，名：众香庄严，佛号：无量功德海光明。于彼如来大众海中，有菩萨摩诃萨，名：无尽光摩尼王，与世界海微尘数诸菩萨俱，来诣佛所，各现十种一切宝圆满光云，遍满虚空而不散灭；复现十种一切宝焰圆满光云，复现十种一切妙华圆满光云，复现十种一切化佛圆满光云，复现十种十方佛土圆满光云，复现十种佛境界雷声宝树圆满光云，复现十种一切琉璃宝摩尼王圆满光云，复现十种一念中现无边众生相圆满光云，复现十种演一切如来大愿音圆满光云，复现十种演化一切众生音摩尼王圆满光云……如是等世界海微尘数圆满光云，悉遍虚空而不散灭。现是云已，向佛作礼，以为供养。即于西北方，各化作无尽光明威德藏师子之座，于其座上，结跏趺坐。　　此华藏世界海下方，次有世界海，名：莲华香妙德藏。彼世界种中，有国土，名：宝师子光明照耀，佛号：法界光明。于彼如来大众海中，有菩萨摩诃萨，名：法界光焰慧，与世界海微尘数诸菩萨俱，来诣佛所，各现十种一切摩尼藏光明云，遍满虚空而不散灭；复现十种一切香光明云，复现十种一切宝焰光明云，复现十种出一切佛说法音光明云，复现十种现一切佛土庄严光明云，复现十种一切妙华楼阁光明云，复现十种现一切劫中诸佛教化众生事光明云，复现十种一切无尽宝华蕊光明云，复现十种一切庄严座光明云……如是等世界海微尘数光明云，悉遍虚空而不散灭。现是云已，向佛作礼，以为供养。即于下方，各化作宝焰灯莲华藏师子之座，于其座上，结跏趺座。　　此华藏世界海上方，次有世界海，名：摩尼宝照耀庄严。彼世界种中，有国土，名：无相妙光明，佛号：无碍功德光明王。于彼如来大众海中，有菩萨摩诃萨，名：无碍力精进慧，与世界海微尘数诸菩萨俱，来诣佛所，各现十种无边色相宝光焰云，遍满虚空而不散灭；复现十种摩尼宝网光焰云，复现十种一切广大佛土庄严光焰云，复现十种一切妙香光焰云，复现十种一切庄严光焰云，复现十种诸佛变化光焰云，复现十种众妙树华光焰云，复现十种一切金刚光焰云，复现十种说无边菩萨行摩尼光焰云，复现十种一切真珠灯光焰云……如是等世界海微尘数光焰云，悉遍虚空而不散灭。现是云已，向佛作礼，以为供养。即于上方，各化作演佛音声光明莲华藏师子之座，于其座上，结跏趺坐。　　如是等十亿佛刹微尘数世界海中，有十亿佛刹微尘数菩萨摩诃萨，一一各有世界海微尘数诸菩萨众前后围绕而来集会。是诸菩萨，一一各现世界海微尘数种种庄严诸供养云，悉遍虚空而不散灭。现是云已，向佛作礼，以为供养。随所来方，各化作种种宝庄严师子之座，于其座上，结跏趺坐。如是坐已，其诸菩萨身毛孔中，一一各现十世界海微尘数一切宝种种色光明；一一光中，悉现十世界海微尘数诸菩萨，皆坐莲华藏师子之座。此诸菩萨，悉能遍入一切法界诸安立海所有微尘；彼一一尘中，皆有十佛世界微尘数诸广大刹；一一刹中，皆有三世诸佛世尊。此诸菩萨，悉能遍往亲近供养；于念念中，以梦自在，示现法门，开悟世界海微尘数众生；念念中，以示现一切诸天没生法门，开悟世界海微尘数众生；念念中，以说一切菩萨行法门，开悟世界海微尘数众生；念念中，以普震动一切刹叹佛功德神变法门，开悟世界海微尘数众生；念念中，以严净一切佛国土显示一切大愿海法门，开悟世界海微尘数众生；念念中，以普摄一切众生言辞佛音声法门，开悟世界海微尘数众生；念念中，以能雨一切佛法云法门，开悟世界海微尘数众生；念念中，以光明普照十方国土周遍法界示现神变法门，开悟世界海微尘数众生；念念中，以普现佛身充遍法界一切如来解脱力法门，开悟世界海微尘数众生；念念中，以普贤菩萨建立一切众会道场海法门，开悟世界海微尘数众生。如是普遍一切法界，随众生心，悉令开悟。念念中，一一国土，各令如须弥山微尘数众生堕恶道者，永离其苦；各令如须弥山微尘数众生住邪定者，入正定聚；各令如须弥山微尘数众生，随其所乐生于天上；各令如须弥山微尘数众生，安住声闻、辟支佛地；各令如须弥山微尘数众生，事善知识具众福行；各令如须弥山微尘数众生，发于无上菩提之心；各令如须弥山微尘数众生，趣于菩萨不退转地；各令如须弥山微尘数众生，得净智眼，见于如来所见一切诸平等法；各令如须弥山微尘数众生，安住诸力诸愿海中，以无尽智而为方便净诸佛国；各令如须弥山微尘数众生，皆得安住毗卢遮那广大愿海，生如来家。　　尔时，诸菩萨光明中同时发声，说此颂言：　　「诸光明中出妙音，普遍十方一切国，演说佛子诸功德，能入菩提之妙道。　　劫海修行无厌惓，令苦众生得解脱，心无下劣及劳疲，佛子善入斯方便。　　尽诸劫海修方便，无量无边无有余，一切法门无不入，而恒说彼性寂灭。　　三世诸佛所有愿，一切修治悉令尽，即以利益诸众生，而为自行清净业。　　一切诸佛众会中，普遍十方无不往，皆以甚深智慧海，入彼如来寂灭法。　　一一光明无有边，悉入难思诸国土，清净智眼普能见，是诸菩萨所行境。　　菩萨能住一毛端，遍动十方诸国土，不令众生有怖想，是其清净方便地。　　一一尘中无量身，复现种种庄严刹，一念没生普令见，获无碍意庄严者。　　三世所有一切劫，一刹那中悉能现，知身如幻无体相，证明法性无碍者。　　普贤胜行皆能入，一切众生悉乐见，佛子能住此法门，诸光明中大音吼。」　　尔时，世尊欲令一切菩萨大众得于如来无边境界神通力故，放眉间光，此光名：一切菩萨智光明，普照耀十方藏。其状犹如宝色灯云，遍照十方一切佛刹，其中国土及以众生悉令显现。又普震动诸世界网，一一尘中现无数佛。随诸众生性欲不同，普雨三世一切诸佛妙法轮云，显示如来波罗蜜海；又雨无量诸出离云，令诸众生永度生死；复雨诸佛大愿之云，显示十方诸世界中。普贤菩萨道场众会，作是事已，右绕于佛，从足下入。　　尔时，佛前有大莲华，忽然出现。其华具有十种庄严，一切莲华所不能及。所谓：众宝间错以为其茎；摩尼宝王以为其藏；法界众宝普作其叶；诸香摩尼而作其须；阎浮檀金庄莹其台；妙网覆上，光色清净；于一念中，示现无边诸佛神变；普能发起一切音声；摩尼宝王影现佛身；于音声中，普能演说一切菩萨所修行愿。此华生已，一念之间，于如来白毫相中，有菩萨摩诃萨，名：一切法胜音，与世界海微尘数诸菩萨众，俱时而出，右绕如来，经无量匝，礼佛足已。　　时，胜音菩萨坐莲华台，诸菩萨众坐莲华须，各于其上，次第而住。其一切法胜音菩萨，了深法界，生大欢喜；入佛所行，智无凝滞；入不可测佛法身海，往一切刹诸如来所；身诸毛孔悉现神通，念念普观一切法界；十方诸佛，共与其力，令普安住一切三昧，尽未来劫，常见诸佛无边法界功德海身，乃至一切三昧解脱、神通变化。即于众中，承佛威神，观察十方而说颂曰：　　「佛身充满于法界，普现一切众生前，随缘赴感靡不周，而恒处此菩提座。　　如来一一毛孔中，一切刹尘诸佛坐，菩萨众会共围绕，演说普贤之胜行。　　如来安处菩提座，一毛示现多刹海，一一毛现悉亦然，如是普周于法界。　　一一刹中悉安立，一切刹土皆周遍，十方菩萨如云集，莫不咸来诣道场。　　一切刹土微尘数，功德光明菩萨海，普在如来众会中，乃至法界咸充遍。　　法界微尘诸刹土，一切众中皆出现，如是分身智境界，普贤行中能建立。　　一切诸佛众会中，胜智菩萨佥然坐，各各听法生欢喜，处处修行无量劫。　　已入普贤广大愿，各各出生众佛法，毗卢遮那法海中，修行克证如来地。　　普贤菩萨所开觉，一切如来同赞喜，已获诸佛大神通，法界周流无不遍。　　一切刹土微尘数，常现身云悉充满，普为众生放大光，各雨法雨称其心。」　　尔时，众中复有菩萨摩诃萨，名：观察一切胜法莲华光慧王，承佛威神，观察十方而说颂曰：　　「如来甚深智，普入于法界，能随三世转，与世为明导。　　诸佛同法身，无依无差别，随诸众生意，令见佛色形。　　具足一切智，遍知一切法，一切国土中，一切无不现。　　佛身及光明，色相不思议，众生信乐者，随应悉令见。　　于一佛身上，化为无量佛，雷音遍众刹，演法深如海。　　一一毛孔中，光网遍十方，演佛妙音声，调彼难调者。　　如来光明中，常出深妙音，赞佛功德海，及菩萨所行。　　佛转正法轮，无量无有边，所说法无等，浅智不能测。　　一切世界中，现身成正觉，各各起神变，法界悉充满。　　如来一一身，现佛等众生，一切微尘刹，普现神通力。」　　尔时，众中复有菩萨摩诃萨，名：法喜慧光明，承佛威神，观察十方而说颂曰：　　「佛身常显现，法界悉充满，恒演广大音，普震十方国。　　如来普现身，遍入于世间，随众生乐欲，显示神通力。　　佛随众生心，普现于其前，众生所见者，皆是佛神力。　　光明无有边，说法亦无量，佛子随其智，能入能观察。　　佛身无有生，而能示出生，法性如虚空，诸佛于中住。　　无住亦无去，处处皆见佛，光明靡不周，名称悉远闻。　　无体无住处，亦无生可得，无相亦无形，所现皆如影。　　佛随众生心，为兴大法云，种种方便门，示悟而调伏。　　一切世界中，见佛坐道场，大众所围绕，照耀十方国。　　一切诸佛身，皆有无尽相，示现虽无量，色相终不尽。」　　尔时，众中复有菩萨摩诃萨，名：香焰光普明慧，承佛威神，观察十方而说颂曰：　　「此会诸菩萨，入佛难思地，一一皆能见，一切佛神力。　　智身能遍入，一切刹微尘，见身在彼中，普见于诸佛。　　如影现众刹，一切如来所，于彼一切中，悉现神通事。　　普贤诸行愿，修治已明洁，能于一切刹，普见佛神变。　　身住一切处，一切皆平等，智能如是行，入佛之境界。　　已证如来智，等照于法界，普入佛毛孔，一切诸刹海。　　一切佛国土，皆现神通力，示现种种身，及种种名号。　　能于一念顷，普现诸神变，道场成正觉，及转妙法轮。　　一切广大刹，亿劫不思议，菩萨三昧中，一念皆能现。　　一切诸佛土，一一诸菩萨，普入于佛身，无边亦无尽。」　　尔时，众中复有菩萨摩诃萨，名：师子奋迅慧光明，承佛威神，遍观十方而说颂曰：　　「毗卢遮那佛，能转正法轮，法界诸国土，如云悉周遍。　　十方中所有，诸大世界海，佛神通愿力，处处转法轮。　　一切诸刹土，广大众会中，名号各不同，随应演妙法。　　如来大威力，普贤愿所成，一切国土中，妙音无不至。　　佛身等刹尘，普雨于法雨，无生无差别，现一切世间。　　无数诸亿劫，一切尘刹中，往昔所行事，妙音咸具演。　　十方尘国土，光网悉周遍，光中悉有佛，普化诸群生。　　佛身无差别，充满于法界，能令见色身，随机善调伏。　　三世一切刹，所有众导师，种种名号殊，为说皆令见。　　过未及现在，一切诸如来，所转妙法轮，此会皆得闻。」　　尔时，众中复有菩萨摩诃萨，名：法海慧功德藏，承佛威神，观察十方而说颂曰：　　「此会诸佛子，善修众智慧，斯人已能入，如是方便门。　　一一国土中，普演广大音，说佛所行处，周闻十方刹。　　一一心念中，普观一切法，安住真如地，了达诸法海。　　一一佛身中，亿劫不思议，修习波罗蜜，及严净国土。　　一一微尘中，能证一切法，如是无所碍，周行十方国。　　一一佛刹中，往诣悉无余，见佛神通力，入佛所行处。　　诸佛广大音，法界靡不闻，菩萨能了知，善入音声海。　　劫海演妙音，其音等无别，智周三世者，入彼音声地。　　众生所有音，及佛自在声，获得音声智，一切皆能了。　　从地而得地，住于力地中，亿劫勤修行，所获法如是。」　　尔时，众中复有菩萨摩诃萨，名：慧灯普明，承佛威神，观察十方而说颂曰：　　「一切诸如来，远离于众相，若能知是法，乃见世导师。　　菩萨三昧中，慧光普明了，能知一切佛，自在之体性。　　见佛真实体，则悟甚深法，普观于法界，随愿而受身。　　从于福海生，安住于智地，观察一切法，修行最胜道。　　一切佛刹中，一切如来所，如是遍法界，悉见真实体。　　十方广大刹，亿劫勤修行，能游正遍知，一切诸法海。　　唯一坚密身，一切尘中见，无生亦无相，普现于诸国。　　随诸众生心，普现于其前，种种示调伏，速令向佛道。　　以佛威神故，出现诸菩萨，佛力所加持，普见诸如来。　　一切众导师，无量威神力，开悟诸菩萨，法界悉周遍。」　　尔时，众中复有菩萨摩诃萨，名：华焰髻普明智，承佛威力，观察十方而说颂曰：　　「一切国土中，普演微妙音，称扬佛功德，法界悉充满。　　佛以法为身，清净如虚空，所现众色形，令入此法中。　　若有深信喜，及为佛摄受，当知如是人，能生了佛智。　　诸有少智者，不能知此法，慧眼清净人，于此乃能见。　　以佛威神力，观察一切法，入住及出时，所见皆明了。　　一切诸法中，法门无有边，成就一切智，入于深法海。　　安住佛国土，出兴一切处，无去亦无来，诸佛法如是。　　一切众生海，佛身如影现，随其解差别，如是见导师。　　一切毛孔中，各各现神通，修行普贤愿，清净者能见。　　佛以一一身，处处转法轮，法界悉周遍，思议莫能及。」　　尔时，众中复有菩萨摩诃萨，名：威德慧无尽光，承佛威神，观察十方而说颂曰：　　「一一佛刹中，处处坐道场，众会共围绕，魔军悉摧伏。　　佛身放光明，遍满于十方，随应而示现，色相非一种。　　一一微尘内，光明悉充满，普见十方土，种种各差别。　　十方诸刹海，种种无量刹，悉平坦清净，帝青宝所成。　　或覆或傍住，或似莲华合，或圆或四方，种种众形相。　　法界诸刹土，周行无所碍，一切众会中，常转妙法轮。　　佛身不思议，国土悉在中，于其一切处，导世演真法。　　所转妙法轮，法性无差别，依于一实理，演说诸法相。　　佛以圆满音，阐明真实理，随其解差别，现无尽法门。　　一切刹土中，见佛坐道场，佛身如影现，生灭不可得。」　　尔时，众中复有菩萨摩诃萨，名：法界普明慧，承佛威力，观察十方而说颂曰：　　「如来微妙身，色相不思议，见者生欢喜，恭敬信乐法。　　佛身一切相，悉现无量佛，普入十方界，一一微尘中。　　十方国土海，无量无边佛，咸于念念中，各各现神通。　　大智诸菩萨，深入于法海，佛力所加持，能知此方便。　　若有已安住，普贤诸行愿，见彼众国土，一切佛神力。　　若人有信解，及以诸大愿，具足深智慧，通达一切法。　　能于诸佛身，一一而观察，色声无所碍，了达于诸境。　　能于诸佛身，安住智所行，速入如来地，普摄于法界。　　佛刹微尘数，如是诸国土，能令一念中，一一尘中现。　　一切诸国土，及以神通事，悉现一刹中，菩萨力如是。」　　尔时，众中复有菩萨摩诃萨，名：精进力无碍慧，承佛威神，观察十方而说颂曰：　　「佛演一妙音，周闻十方刹，众音悉具足，法雨皆充遍。　　一切言辞海，一切随类音，一切佛刹中，转于净法轮。　　一切诸国土，悉见佛神变，听佛说法音，闻已趣菩提。　　法界诸国土，一一微尘中，如来解脱力，于彼普现身。　　法身同虚空，无碍无差别，色形如影像，种种众相现。　　影像无方所，如空无体性，智慧广大人，了达其平等。　　佛身不可取，无生无起作，应物普现前，平等如虚空。　　十方所有佛，尽入一毛孔，各各现神通，智眼能观见。　　毗卢遮那佛，愿力周法界，一切国土中，恒转无上轮。　　一毛现神变，一切佛同说，经于无量劫，不得其边际。」　　如此四天下道场中，以佛神力，十方各有一亿世界海微尘数诸菩萨众而来集会；应知一切世界海、一一四天下诸道场中，悉亦如是。　　　　大方广佛华严经卷第六　　　　大方广佛华严经卷第七　　　　　于阗国三藏实叉难陀奉　制译　　　　普贤三昧品第三　　尔时，普贤菩萨摩诃萨于如来前，坐莲华藏师子之座，承佛神力，入于三昧。此三昧名：一切诸佛毗卢遮那如来藏身，普入一切佛平等性，能于法界示众影像；广大无碍，同于虚空；法界海漩，靡不随入；出生一切诸三昧法，普能包纳十方法界；三世诸佛智光明海皆从此生，十方所有诸安立海悉能示现；含藏一切佛力解脱诸菩萨智，能令一切国土微尘普能容受无边法界；成就一切佛功德海，显示如来诸大愿海；一切诸佛所有法轮，流通护持，使无断绝。如此世界中，普贤菩萨于世尊前，入此三昧；如是，尽法界、虚空界，十方三世，微细无碍，广大光明，佛眼所见、佛力能到、佛身所现一切国土，及此国土所有微尘，一一尘中有世界海微尘数佛刹，一一刹中有世界海微尘数诸佛，一一佛前有世界海微尘数普贤菩萨，皆亦入此一切诸佛毗卢遮那如来藏身三昧。　　尔时，一一普贤菩萨，皆有十方一切诸佛而现其前。彼诸如来同声赞言：「善哉！善哉！善男子！汝能入此一切诸佛毗卢遮那如来藏身菩萨三昧。佛子！此是十方一切诸佛共加于汝，以毗卢遮那如来本愿力故，亦以汝修一切诸佛行愿力故。所谓：能转一切佛法轮故；开显一切如来智慧海故；普照十方诸安立海，悉无余故；令一切众生净治杂染，得清净故；普摄一切诸大国土，无所著故；深入一切诸佛境界，无障碍故；普示一切佛功德故；能入一切诸法实相，增智慧故；观察一切诸法门故；了知一切众生根故；能持一切诸佛如来教文海故。」　　尔时，十方一切诸佛，即与普贤菩萨摩诃萨能入一切智性力智，与入法界无边量智，与成就一切佛境界智，与知一切世界海成坏智，与知一切众生界广大智，与住诸佛甚深解脱无差别诸三昧智，与入一切菩萨诸根海智，与知一切众生语言海转法轮辞辩智，与普入法界一切世界海身智，与得一切佛音声智。如此世界中，如来前，普贤菩萨蒙诸佛与如是智；如是，一切世界海，及彼世界海一一尘中，所有普贤，悉亦如是。何以故？证彼三昧法如是故。是时，十方诸佛，各舒右手，摩普贤菩萨顶。其手皆以相好庄严，妙网光舒，香流焰发。复出诸佛种种妙音，及以自在神通之事；过、现、未来一切菩萨普贤愿海，一切如来清净法轮，及三世佛所有影像，皆于中现。如此世界中，普贤菩萨为十方佛所共摩顶；如是，一切世界海，及彼世界海一一尘中，所有普贤，悉亦如是，为十方佛之所摩顶。　　尔时，普贤菩萨即从是三昧而起。从此三昧起时，即从一切世界海微尘数三昧海门起。所谓：从知三世念念无差别善巧智三昧门起，从知三世一切法界所有微尘三昧门起，从现三世一切佛刹三昧门起，从现一切众生舍宅三昧门起，从知一切众生心海三昧门起，从知一切众生各别名字三昧门起，从知十方法界处所各差别三昧门起，从知一切微尘中各有无边广大佛身云三昧门起，从演说一切法理趣海三昧门起。普贤菩萨从如是等三昧门起时，其诸菩萨一一各得世界海微尘数三昧海云、世界海微尘数陀罗尼海云、世界海微尘数诸法方便海云、世界海微尘数辩才门海云、世界海微尘数修行海云、世界海微尘数普照法界一切如来功德藏智光明海云、世界海微尘数一切如来诸力智慧无差别方便海云、世界海微尘数一切如来一一毛孔中各现众刹海云、世界海微尘数一一菩萨示现从兜率天宫没下生成佛转正法轮般涅槃等海云。如此世界中，普贤菩萨从三昧起，诸菩萨众获如是益；如是，一切世界海，及彼世界海所有微尘，一一尘中，悉亦如是。　　尔时，十方一切世界海以诸佛威神力，及普贤菩萨三昧力故，悉皆微动。一一世界众宝庄严，及出妙音演说诸法。复于一切如来众会道场海中，普雨十种大摩尼王云。何等为十？所谓：妙金星幢摩尼王云、光明照耀摩尼王云、宝轮垂下摩尼王云、众宝藏现菩萨像摩尼王云、称扬佛名摩尼王云、光明炽盛普照一切佛刹道场摩尼王云、光照十方种种变化摩尼王云、称赞一切菩萨功德摩尼王云、如日光炽盛摩尼王云、悦意乐音周闻十方摩尼王云。普雨如是十种大摩尼王云已，一切如来诸毛孔中咸放光明，于光明中而说颂言：　　「普贤遍住于诸刹，坐宝莲华众所观，一切神通靡不现，无量三昧皆能入。　　普贤恒以种种身，法界周流悉充满，三昧神通方便力，圆音广说皆无碍。　　一切刹中诸佛所，种种三昧现神通，一一神通悉周遍，十方国土无遗者。　　如一切刹如来所，彼刹尘中悉亦然，所现三昧神通事，毗卢遮那之愿力。　　普贤身相如虚空，依真而住非国土，随诸众生心所欲，示现普身等一切。　　普贤安住诸大愿，获此无量神通力，一切佛身所有刹，悉现其形而诣彼。　　一切众海无有边，分身住彼亦无量，所现国土皆严净，一刹那中见多劫。　　普贤安住一切刹，所现神通胜无比，震动十方靡不周，令其观者悉得见。　　一切佛智功德力，种种大法皆成满，以诸三昧方便门，示己往昔菩提行。　　如是自在不思议，十方国土皆示现，为显普入诸三昧，佛光云中赞功德。」　　尔时，一切菩萨众皆向普贤合掌瞻仰，承佛神力，同声赞言：　　「从诸佛法而出生，亦因如来愿力起，真如平等虚空藏，汝已严净此法身。　　一切佛刹众会中，普贤遍住于其所，功德智海光明者，等照十方无不见。　　普贤广大功德海，遍往十方亲近佛，一切尘中所有刹，悉能诣彼而明现。　　佛子我曹常见汝，诸如来所悉亲近，住于三昧实境中，一切国土微尘劫。　　佛子能以普遍身，悉诣十方诸国土，众生大海咸济度，法界微尘无不入。　　入于法界一切尘，其身无尽无差别，譬如虚空悉周遍，演说如来广大法。　　一切功德光明者，如云广大力殊胜，众生海中皆往诣，说佛所行无等法。　　为度众生于劫海，普贤胜行皆修习，演一切法如大云，其音广大靡不闻。　　国土云何得成立？诸佛云何而出现？及以一切众生海？愿随其义如实说。　　此中无量大众海，悉在尊前恭敬住，为转清净妙法轮，一切诸佛皆随喜。」　　　　世界成就品第四　　尔时，普贤菩萨摩诃萨以佛神力，遍观察一切世界海、一切众生海、一切诸佛海、一切法界海、一切众生业海、一切众生根欲海、一切诸佛法轮海、一切三世海、一切如来愿力海、一切如来神变海；如是观察已，普告一切道场众海诸菩萨言：「佛子！诸佛世尊知一切世界海成坏清净智不可思议，知一切众生业海智不可思议，知一切法界安立海智不可思议，说一切无边佛海智不可思议，入一切欲解根海智不可思议，一念普知一切三世智不可思议，显示一切如来无量愿海智不可思议，示现一切佛神变海智不可思议，转法轮智不可思议，建立演说海不可思议，清净佛身不可思议，无边色相海普照明不可思议，相及随好皆清净不可思议，无边色相光明轮海具足清净不可思议，种种色相光明云海不可思议，殊胜宝焰海不可思议，成就言音海不可思议，示现三种自在海调伏成熟一切众生不可思议，勇猛调伏诸众生海无空过者不可思议，安住佛地不可思议，入如来境界不可思议，威力护持不可思议，观察一切佛智所行不可思议，诸力圆满无能摧伏不可思议，无畏功德无能过者不可思议，住无差别三昧不可思议，神通变化不可思议，清净自在智不可思议，一切佛法无能毁坏不可思议。如是等一切法，我当承佛神力，及一切如来威神力故，具足宣说。为令众生，入佛智慧海故；为令一切菩萨，于佛功德海中得安住故；为令一切世界海，一切佛自在所庄严故；为令一切劫海中，如来种性恒不断故；为令于一切世界海中，显示诸法真实性故；为令随一切众生无量解海，而演说故；为令随一切众生诸根海，方便令生诸佛法故；为令随一切众生乐欲海，摧破一切障碍山故；为令随一切众生心行海，令净修治出要道故；为令一切菩萨，安住普贤愿海中故。」　　是时，普贤菩萨复欲令无量道场众海生欢喜故，令于一切法增长爱乐故，令生广大真实信解海故，令净治普门法界藏身故，令安立普贤愿海故，令净治入三世平等智眼故，令增长普照一切世间藏大慧海故，令生陀罗尼力持一切法轮故，令于一切道场中尽佛境界悉开示故，令开阐一切如来法门故，令增长法界广大甚深一切智性故，即说颂言：　　「智慧甚深功德海，普现十方无量国，随诸众生所应见，光明遍照转法轮。　　十方刹海叵思议，佛无量劫皆严净，为化众生使成熟，出兴一切诸国土。　　佛境甚深难可思，普示众生令得入，其心乐小著诸有，不能通达佛所悟。　　若有净信坚固心，常得亲近善知识，一切诸佛与其力，此乃能入如来智。　　离诸谄诳心清净，常乐慈悲性欢喜，志欲广大深信人，彼闻此法生欣悦。　　安住普贤诸愿地，修行菩萨清净道，观察法界如虚空，此乃能知佛行处。　　此诸菩萨获善利，见佛一切神通力，修余道者莫能知，普贤行人方得悟。　　众生广大无有边，如来一切皆护念，转正法轮靡不至，毗卢遮那境界力。　　一切刹土入我身，所住诸佛亦复然，汝应观我诸毛孔，我今示汝佛境界。　　普贤行愿无边际，我已修行得具足，普眼境界广大身，是佛所行应谛听。」　　尔时，普贤菩萨摩诃萨告诸大众言：　　「诸佛子！世界海有十种事，过去、现在、未来诸佛，已说、现说、当说。何者为十？所谓：世界海起具因缘，世界海所依住，世界海形状，世界海体性，世界海庄严，世界海清净，世界海佛出兴，世界海劫住，世界海劫转变差别，世界海无差别门。诸佛子！略说世界海，有此十事；若广说者，与世界海微尘数等，过去、现在、未来诸佛，已说、现说、当说。　　「诸佛子！略说以十种因缘故，一切世界海已成、现成、当成。何者为十？所谓：如来神力故，法应如是故，一切众生行业故，一切菩萨成一切智所得故，一切众生及诸菩萨同集善根故，一切菩萨严净国土愿力故，一切菩萨成就不退行愿故，一切菩萨清净胜解自在故，一切如来善根所流及一切诸佛成道时自在势力故，普贤菩萨自在愿力故。诸佛子！是为略说十种因缘；若广说者，有世界海微尘数。」　　尔时，普贤菩萨欲重宣其义，承佛威力，观察十方而说颂言：　　「所说无边众刹海，毗卢遮那悉严净，世尊境界不思议，智慧神通力如是。　　菩萨修行诸愿海，普随众生心所欲，众生心行广无边，菩萨国土遍十方。　　菩萨趣于一切智，勤修种种自在力，无量愿海普出生，广大刹土皆成就。　　修诸行海无有边，入佛境界亦无量，为净十方诸国土，一一土经无量劫。　　众生烦恼所扰浊，分别欲乐非一相，随心造业不思议，一切刹海斯成立。　　佛子刹海庄严藏，离垢光明宝所成，斯由广大信解心，十方所住咸如是。　　菩萨能修普贤行，游行法界微尘道，尘中悉现无量刹，清净广大如虚空。　　等虚空界现神通，悉诣道场诸佛所，莲华座上示众相，一一身包一切刹。　　一念普现于三世，一切刹海皆成立，佛以方便悉入中，此是毗卢所严净。」　　尔时，普贤菩萨复告大众言：「诸佛子！一一世界海有世界海微尘数所依住。所谓：或依一切庄严住，或依虚空住，或依一切宝光明住，或依一切佛光明住，或依一切宝色光明住，或依一切佛音声住，或依如幻业生大力阿修罗形金刚手住，或依一切世主身住，或依一切菩萨身住，或依普贤菩萨愿所生一切差别庄严海住。诸佛子！世界海有如是等世界海微尘数所依住。」　　尔时，普贤菩萨欲重宣其义，承佛威力，观察十方而说颂言：　　「遍满十方虚空界，所有一切诸国土，如来神力之所加，处处现前皆可见。　　或有种种诸国土，无非离垢宝所成，清净摩尼最殊妙，炽然普现光明海。　　或有清净光明刹，依止虚空界而住，或在摩尼宝海中，复有安住光明藏。　　如来处此众会海，演说法轮皆巧妙，诸佛境界广无边，众生见者心欢喜。　　有以摩尼作严饰，状如华灯广分布，香焰光云色炽然，覆以妙宝光明网。　　或有刹土无边际，安住莲华深大海，广博清净与世殊，诸佛妙善庄严故。　　或有刹海随轮转，以佛威神得安住，诸菩萨众遍在中，常见无央广大宝。　　或有住于金刚手，或复有住天主身，毗卢遮那无上尊，常于此处转法轮。　　或依宝树平均住，香焰云中亦复然；或有依诸大水中，有住坚固金刚海。　　或有依止金刚幢，或有住于华海中，广大神通无不周，毗卢遮那此能现。　　或修或短无量种，其相旋环亦非一，妙庄严藏与世殊，清净修治乃能见。　　如是种种各差别，一切皆依愿海住；或有国土常在空，诸佛如云悉充遍。　　或有在空悬覆住，或时而有或无有；或有国土极清净，住于菩萨宝冠中。　　十方诸佛大神通，一切皆于此中见，诸佛音声咸遍满，斯由业力之所化。　　或有国土周法界，清净离垢从心起，如影如幻广无边，如因陀网各差别。　　或现种种庄严藏，依止虚空而建立，诸业境界不思议，佛力显示皆令见。　　一一国土微尘内，念念示现诸佛刹，数皆无量等众生，普贤所作恒如是。　　为欲成熟众生故，是中修行经劫海，广大神变靡不兴，法界之中悉周遍。　　法界国土一一尘，诸大刹海住其中，佛云平等悉弥覆，于一切处咸充满。　　如一尘中自在用，一切尘内亦复然，诸佛菩萨大神通，毗卢遮那悉能现。　　一切广大诸刹土，如影如幻亦如焰，十方不见所从生，亦复无来无去处。　　灭坏生成互循复，于虚空中无暂已，莫不皆由清净愿，广大业力之所持。」　　尔时，普贤菩萨复告大众言：「诸佛子！世界海有种种差别形相。所谓：或圆，或方，或非圆方，无量差别；或如水漩形，或如山焰形，或如树形，或如华形，或如宫殿形，或如众生形，或如佛形……。如是等，有世界海微尘数。」　　尔时，普贤菩萨欲重宣其义，承佛威力，观察十方而说颂言：　　「诸国土海种种别，种种庄严种种住，殊形共美遍十方，汝等咸应共观察。　　其状或圆或有方，或复三维及八隅，摩尼轮状莲华等，一切皆由业令异。　　或有清净焰庄严，真金间错多殊好，门闼竞开无壅滞，斯由业广意无杂。　　刹海无边差别藏，譬如云布在虚空，宝轮布地妙庄严，诸佛光明照耀中。　　一切国土心分别，种种光明而照现，佛于如是刹海中，各各示现神通力。　　或有杂染或清净，受苦受乐各差别，斯由业海不思议，诸流转法恒如是。　　一毛孔内难思刹，等微尘数种种住，一一皆有遍照尊，在众会中宣妙法。　　于一尘中大小刹，种种差别如尘数，平坦高下各不同，佛悉往诣转法轮。　　一切尘中所现刹，皆是本愿神通力，随其心乐种种殊，于虚空中悉能作。　　一切国土所有尘，一一尘中佛皆入，普为众生起神变，毗卢遮那法如是。」　　尔时，普贤菩萨复告大众言：「诸佛子！应知世界海有种种体。所谓：或以一切宝庄严为体，或以一宝种种庄严为体，或以一切宝光明为体，或以种种色光明为体，或以一切庄严光明为体，或以不可坏金刚为体，或以佛力持为体，或以妙宝相为体，或以佛变化为体，或以日摩尼轮为体，或以极微细宝为体，或以一切宝焰为体，或以种种香为体，或以一切宝华冠为体，或以一切宝影像为体，或以一切庄严所示现为体，或以一念心普示现境界为体，或以菩萨形宝为体，或以宝华蕊为体，或以佛言音为体。」　　尔时，普贤菩萨欲重宣其义，承佛威力，观察十方而说颂言：　　「或有诸刹海，妙宝所合成，坚固不可坏，安住宝莲华。　　或是净光明，出生不可知，一切光庄严，依止虚空住。　　或净光为体，复依光明住，光云作严饰，菩萨共游处。　　或有诸刹海，从于愿力生，犹如影像住，取说不可得。　　或以摩尼成，普放日藏光，珠轮以严地，菩萨悉充满。　　有刹宝焰成，焰云覆其上，众宝光殊妙，皆由业所得。　　或从妙相生，众相庄严地，如冠共持戴，斯由佛化起。　　或从心海生，随心所解住，如幻无处所，一切是分别。　　或以佛光明，摩尼光为体，诸佛于中现，各起神通力。　　或普贤菩萨，化现诸刹海，愿力所庄严，一切皆殊妙。」　　尔时，普贤菩萨复告大众言：「诸佛子！应知世界海有种种庄严。所谓：或以一切庄严具中出上妙云庄严，或以说一切菩萨功德庄严，或以说一切众生业报庄严，或以示现一切菩萨愿海庄严，或以表示一切三世佛影像庄严，或以一念顷示现无边劫神通境界庄严，或以出现一切佛身庄严，或以出现一切宝香云庄严，或以示现一切道场中诸珍妙物光明照耀庄严，或以示现一切普贤行愿庄严……。如是等，有世界海微尘数。」　　尔时，普贤菩萨欲重宣其义，承佛威力，观察十方而说颂言：　　「广大刹海无有边，皆由清净业所成，种种庄严种种住，一切十方皆遍满。　　无边色相宝焰云，广大庄严非一种，十方刹海常出现，普演妙音而说法。　　菩萨无边功德海，种种大愿所庄严，此土俱时出妙音，普震十方诸刹网。　　众生业海广无量，随其感报各不同，于一切处庄严中，皆由诸佛能演说。　　三世所有诸如来，神通普现诸刹海，一一事中一切佛，如是严净汝应观。　　过去未来现在劫，十方一切诸国土，于彼所有大庄严，一一皆于刹中见。　　一切事中无量佛，数等众生遍世间，为令调伏起神通，以此庄严国土海。　　一切庄严吐妙云，种种华云香焰云，摩尼宝云常出现，刹海以此为严饰。　　十方所有成道处，种种庄严皆具足，流光布迥若彩云，于此刹海咸令见。　　普贤愿行诸佛子，等众生劫勤修习，无边国土悉庄严，一切处中皆显现。」　　尔时，普贤菩萨复告大众言：「诸佛子！应知世界海有世界海微尘数清净方便海。所谓：诸菩萨亲近一切善知识同善根故，增长广大功德云遍法界故，净修广大诸胜解故，观察一切菩萨境界而安住故，修治一切诸波罗蜜悉圆满故，观察一切菩萨诸地而入住故，出生一切净愿海故，修习一切出要行故，入于一切庄严海故，成就清净方便力故……。如是等，有世界海微尘数。」　　尔时，普贤菩萨欲重宣其义，承佛威力，观察十方而说颂言：　　「一切刹海诸庄严，无数方便愿力生，一切刹海常光耀，无量清净业力起。　　久远亲近善知识，同修善业皆清净，慈悲广大遍众生，以此庄严诸刹海。　　一切法门三昧等，禅定解脱方便地，于诸佛所悉净治，以此出生诸刹海。　　发生无量决定解，能解如来等无异，忍海方便已修治，故能严净无边刹。　　为利众生修胜行，福德广大常增长，譬如云布等虚空，一切刹海皆成就。　　诸度无量等刹尘，悉已修行令具足，愿波罗蜜无有尽，清净刹海从此生。　　净修无等一切法，生起无边出要行，种种方便化群生，如是庄严国土海。　　修习庄严方便地，入佛功德法门海，普使众生竭苦源，广大净刹皆成就。　　力海广大无与等，普使众生种善根，供养一切诸如来，国土无边悉清净。」　　尔时，普贤菩萨复告大众言：「诸佛子！应知一一世界海有世界海微尘数佛出现差别。所谓：或现小身，或现大身，或现短寿，或现长寿，或唯严净一佛国土，或有严净无量佛土，或唯显示一乘法轮，或有显示不可思议诸乘法轮，或现调伏少分众生，或示调伏无边众生……。如是等，有世界海微尘数。」　　尔时，普贤菩萨欲重宣其义，承佛威力，观察十方而说颂言：　　「诸佛种种方便门，出兴一切诸刹海，皆随众生心所乐，此是如来善权力。　　诸佛法身不思议，无色无形无影像，能为众生现众相，随其心乐悉令见。　　或为众生现短寿，或现住寿无量劫，法身十方普现前，随宜出现于世间。　　或有严净不思议，十方所有诸刹海；或唯严净一国土，于一示现悉无余。　　或随众生心所乐，示现难思种种乘；或有唯宣一乘法，一中方便现无量。　　或有自然成正觉，令少众生住于道；或有能于一念中，开悟群迷无有数。　　或于毛孔出化云，示现无量无边佛，一切世间皆现睹，种种方便度群生。　　或有言音普周遍，随其心乐而说法，不可思议大劫中，调伏无量众生海。　　或有无量庄严国，众会清净俨然坐，佛如云布在其中，十方刹海靡不充。　　诸佛方便不思议，随众生心悉现前，普住种种庄严刹，一切国土皆周遍。」　　尔时，普贤菩萨复告大众言：「诸佛子！应知世界海有世界海微尘数劫住。所谓：或有阿僧祇劫住，或有无量劫住，或有无边劫住，或有无等劫住，或有不可数劫住，或有不可称劫住，或有不可思劫住，或有不可量劫住，或有不可说劫住……。如是等，有世界海微尘数。」　　尔时，普贤菩萨欲重宣其义，承佛威力，观察十方而说颂言：　　「世界海中种种劫，广大方便所庄严，十方国土咸观见，数量差别悉明了。　　我见十方世界海，劫数无量等众生，或长或短或无边，以佛音声今演说。　　我见十方诸刹海，或住国土微尘劫，或有一劫或无数，以愿种种各不同。　　或有纯净或纯染，或复染净二俱杂，愿海安立种种殊，住于众生心想中。　　往昔修行刹尘劫，获大清净世界海，诸佛境界具庄严，永住无边广大劫。　　有名种种宝光明，或名等音焰眼藏，离尘光明及贤劫，此清净劫摄一切。　　有清净劫一佛兴，或一劫中无量现，无尽方便大愿力，入于一切种种劫。　　或无量劫入一劫，或复一劫入多劫，一切劫海种种门，十方国土皆明现。　　或一切劫庄严事，于一劫中皆现睹，或一劫内所庄严，普入一切无边劫。　　始从一念终成劫，悉依众生心想生，一切刹海劫无边，以一方便皆清净。」　　尔时，普贤菩萨复告大众言：「诸佛子！应知世界海有世界海微尘数劫转变差别。所谓：法如是故，世界海无量成坏劫转变；染污众生住故，世界海成染污劫转变；修广大福众生住故，世界海成染净劫转变；信解菩萨住故，世界海成染净劫转变；无量众生发菩提心故，世界海纯清净劫转变；诸菩萨各各游诸世界故，世界海无边庄严劫转变；十方一切世界海诸菩萨云集故，世界海无量大庄严劫转变；诸佛世尊入涅槃故，世界海庄严灭劫转变；诸佛出现于世故，一切世界海广博严净劫转变；如来神通变化故，世界海普清净劫转变……。如是等，有世界海微尘数。」　　尔时，普贤菩萨欲重宣其义，承佛威力，观察十方而说颂言：　　「一切诸国土，皆随业力生，汝等应观察，转变相如是。　　染污诸众生，业惑缠可怖，彼心令刹海，一切成染污。　　若有清净心，修诸福德行，彼心令刹海，杂染及清净。　　信解诸菩萨，于彼劫中生，随其心所有，杂染清净见。　　无量诸众生，悉发菩提心，彼心令刹海，住劫恒清净。　　无量亿菩萨，往诣于十方，庄严无有殊，劫中差别见。　　一一微尘内，佛刹如尘数，菩萨共云集，国土皆清净。　　世尊入涅槃，彼土庄严灭，众生无法器，世界成杂染。　　若有佛兴世，一切悉珍好，随其心清净，庄严皆具足。　　诸佛神通力，示现不思议，是时诸刹海，一切普清净。」　　尔时，普贤菩萨复告大众言：「诸佛子！应知世界海有世界海微尘数无差别。所谓：一一世界海中，有世界海微尘数世界无差别；一一世界海中，诸佛出现所有威力无差别；一一世界海中，一切道场遍十方法界无差别；一一世界海中，一切如来道场众会无差别；一一世界海中，一切佛光明遍法界无差别；一一世界海中，一切佛变化名号无差别；一一世界海中，一切佛音声普遍世界海无边劫住无差别；一一世界海中，法轮方便无差别；一一世界海中，一切世界海普入一尘无差别；一一世界海中，一一微尘，一切三世诸佛世尊广大境界皆于中现无差别。诸佛子！世界海无差别，略说如是；若广说者，有世界海微尘数。」　　尔时，普贤菩萨欲重宣其义，承佛威力，观察十方而说颂言：　　「一微尘中多刹海，处所各别悉严净，如是无量入一中，一一区分无杂越。　　一一尘内难思佛，随众生心普现前，一切刹海靡不周，如是方便无差别。　　一一尘中诸树王，种种庄严悉垂布，十方国土皆同现，如是一切无差别。　　一一尘内微尘众，悉共围绕人中主，出过一切遍世间，亦不迫隘相杂乱。　　一一尘中无量光，普遍十方诸国土，悉现诸佛菩提行，一切刹海无差别。　　一一尘中无量身，变化如云普周遍，以佛神通导群品，十方国土亦无别。　　一一尘中说众法，其法清净如轮转，种种方便自在门，一切皆演无差别。　　一尘普演诸佛音，充满法器诸众生，遍住刹海无央劫，如是音声亦无异。　　刹海无量妙庄严，于一尘中无不入，如是诸佛神通力，一切皆由业性起。　　一一尘中三世佛，随其所乐悉令见，体性无来亦无去，以愿力故遍世间。」　　　　大方广佛华严经卷第七　　　　大方广佛华严经卷第八　　　　　于阗国三藏实叉难陀奉　制译　　　　华藏世界品第五之一　　尔时，普贤菩萨复告大众言：「诸佛子！此华藏庄严世界海，是毗卢遮那如来往昔于世界海微尘数劫修菩萨行时，一一劫中亲近世界海微尘数佛，一一佛所净修世界海微尘数大愿之所严净。诸佛子！此华藏庄严世界海，有须弥山微尘数风轮所持。其最下风轮，名：平等住，能持其上一切宝焰炽然庄严。次上风轮，名：出生种种宝庄严，能持其上净光照耀摩尼王幢。次上风轮，名：宝威德，能持其上一切宝铃。次上风轮，名：平等焰，能持其上日光明相摩尼王轮。次上风轮，名：种种普庄严，能持其上光明轮华。次上风轮，名：普清净，能持其上一切华焰师子座。次上风轮，名：声遍十方，能持其上一切珠王幢。次上风轮，名：一切宝光明，能持其上一切摩尼王树华。次上风轮，名：速疾普持，能持其上一切香摩尼须弥云。次上风轮，名：种种宫殿游行，能持其上一切宝色香台云。诸佛子！彼须弥山微尘数风轮，最在上者，名：殊胜威光藏，能持普光摩尼庄严香水海；此香水海有大莲华，名：种种光明蕊香幢。华藏庄严世界海，住在其中，四方均平，清净坚固；金刚轮山，周匝围绕；地海众树，各有区别。」　　是时，普贤菩萨欲重宣其义，承佛神力，观察十方而说颂言：　　「世尊往昔于诸有，微尘佛所修净业，故获种种宝光明，华藏庄严世界海。　　广大悲云遍一切，舍身无量等刹尘，以昔劫海修行力，今此世界无诸垢。　　放大光明遍住空，风力所持无动摇，佛藏摩尼普严饰，如来愿力令清净。　　普散摩尼妙藏华，以昔愿力空中住，种种坚固庄严海，光云垂布满十方。　　诸摩尼中菩萨云，普诣十方光炽然，光焰成轮妙华饰，法界周流靡不遍。　　一切宝中放净光，其光普照众生海，十方国土皆周遍，咸令出苦向菩提。　　宝中佛数等众生，从其毛孔出化形，梵主帝释轮王等，一切众生及诸佛。　　化现光明等法界，光中演说诸佛名，种种方便示调伏，普应群心无不尽。　　华藏世界所有尘，一一尘中见法界，宝光现佛如云集，此是如来刹自在。　　广大愿云周法界，于一切劫化群生，普贤智地行悉成，所有庄严从此出。」　　尔时，普贤菩萨复告大众言：「诸佛子！此华藏庄严世界海大轮围山，住日珠王莲华之上，栴檀摩尼以为其身，威德宝王以为其峰，妙香摩尼而作其轮，焰藏金刚所共成立，一切香水流注其间；众宝为林，妙华开敷，香草布地，明珠间饰，种种香华处处盈满；摩尼为网，周匝垂覆……。如是等，有世界海微尘数众妙庄严。」　　尔时，普贤菩萨欲重宣其义，承佛神力，观察十方而说颂言：　　「世界大海无有边，宝轮清净种种色，所有庄严尽奇妙，此由如来神力起。　　摩尼宝轮妙香轮，及以真珠灯焰轮，种种妙宝为严饰，清净轮围所安住。　　坚固摩尼以为藏，阎浮檀金作严饰，舒光发焰遍十方，内外映彻皆清净。　　金刚摩尼所集成，复雨摩尼诸妙宝，其宝精奇非一种，放净光明普严丽。　　香水分流无量色，散诸华宝及栴檀，众莲竞发如衣布，珍草罗生悉芬馥。　　无量宝树普庄严，开华发蕊色炽然，种种名衣在其内，光云四照常圆满。　　无量无边大菩萨，执盖焚香充法界，悉发一切妙音声，普转如来正法轮。　　诸摩尼树宝末成，一一宝末现光明，毗卢遮那清净身，悉入其中普令见。　　诸庄严中现佛身，无边色相无央数，悉往十方无不遍，所化众生亦无限。　　一切庄严出妙音，演说如来本愿轮，十方所有净刹海，佛自在力咸令遍。」　　尔时，普贤菩萨复告大众言：「诸佛子！此世界海大轮围山内所有大地，一切皆以金刚所成，坚固庄严，不可沮坏；清净平坦，无有高下；摩尼为轮，众宝为藏；一切众生，种种形状；诸摩尼宝，以为间错；散众宝末，布以莲华；香藏摩尼，分置其间；诸庄严具，充遍如云，三世一切诸佛国土所有庄严而为校饰；摩尼妙宝以为其网，普现如来所有境界，如天帝网于中布列。诸佛子！此世界海地，有如是等世界海微尘数庄严。」　　尔时，普贤菩萨欲重宣其义，承佛神力，观察十方而说颂言：　　「其地平坦极清净，安住坚固无能坏，摩尼处处以为严，众宝于中相间错。　　金刚为地甚可悦，宝轮宝网具庄严，莲华布上皆圆满，妙衣弥覆悉周遍。　　菩萨天冠宝璎珞，悉布其地为严好，栴檀摩尼普散中，咸舒离垢妙光明。　　宝华发焰出妙光，光焰如云照一切，散此妙华及众宝，普覆于地为严饰。　　密云兴布满十方，广大光明无有尽，普至十方一切土，演说如来甘露法。　　一切佛愿摩尼内，普现无边广大劫，最胜智者昔所行，于此宝中无不见。　　其地所有摩尼宝，一切佛刹咸来入，彼诸佛刹一一尘，一切国土亦入中。　　妙宝庄严华藏界，菩萨游行遍十方，演说大士诸弘愿，此是道场自在力。　　摩尼妙宝庄严地，放净光明备众饰，充满法界等虚空，佛力自然如是现。　　诸有修治普贤愿，入佛境界大智人，能知于此刹海中，如是一切诸神变。」　　尔时，普贤菩萨复告大众言：「诸佛子！此世界海大地中，有不可说佛刹微尘数香水海，一切妙宝庄严其底，妙香摩尼庄严其岸，毗卢遮那摩尼宝王以为其网；香水映彻，具众宝色，充满其中；种种宝华，旋布其上；栴檀细末，澄垽其下；演佛言音，放宝光明；无边菩萨，持种种盖，现神通力。一切世界所有庄严，悉于中现。十宝阶陛，行列分布；十宝栏楯，周匝围绕；四天下微尘数一切宝庄严芬陀利华，敷荣水中；不可说百千亿那由他数十宝尸罗幢，恒河沙数一切宝衣铃网幢，恒河沙数无边色相宝华楼阁，百千亿那由他数十宝莲华城，四天下微尘数众宝树林──宝焰摩尼以为其网，恒河沙数栴檀香，诸佛言音光焰摩尼，不可说百千亿那由他数众宝垣墙，悉共围绕，周遍严饰。」　　尔时，普贤菩萨欲重宣其义，承佛神力，观察十方而说颂言：　　「此世界中大地上，有香水海摩尼严，清净妙宝布其底，安住金刚不可坏。　　香藏摩尼积成岸，日焰珠轮布若云，莲华妙宝为璎珞，处处庄严净无垢。　　香水澄渟具众色，宝华旋布放光明，普震音声闻远近，以佛威神演妙法。　　阶陛庄严具众宝，复以摩尼为间饰，周回栏楯悉宝成，莲华珠网如云布。　　摩尼宝树列成行，华蕊敷荣光赫奕，种种乐音恒竞奏，佛神通力令如是。　　种种妙宝芬陀利，敷布庄严香水海，香焰光明无暂停，广大圆满皆充遍。　　明珠宝幢恒炽盛，妙衣垂布为严饰，摩尼铃网演法音，令其闻者趣佛智。　　妙宝莲华作城廓，众彩摩尼所严莹，真珠云影布四隅，如是庄严香水海。　　垣墙缭绕皆周匝，楼阁相望布其上，无量光明恒炽然，种种庄严清净海。　　毗卢遮那于往昔，种种刹海皆严净，如是广大无有边，悉是如来自在力。」　　尔时，普贤菩萨复告大众言：「诸佛子！一一香水海，各有四天下微尘数香水河，右旋围绕，一切皆以金刚为岸，净光摩尼以为严饰，常现诸佛宝色光云，及诸众生所有言音；其河所有漩澓之处，一切诸佛所修因行种种形相皆从中出；摩尼为网，众宝铃铎，诸世界海所有庄严悉于中现；摩尼宝云以覆其上，其云普现华藏世界毗卢遮那十方化佛，及一切佛神通之事；复出妙音，称扬三世佛菩萨名；其香水中，常出一切宝焰光云，相续不绝。若广说者，一一河各有世界海微尘数庄严。」　　尔时，普贤菩萨欲重宣其义，承佛神力，观察十方而说颂言：　　「清净香流满大河，金刚妙宝为其岸，宝末为轮布其地，种种严饰皆珍好。　　宝阶行列妙庄严，栏楯周回悉殊丽，真珠为藏众华饰，种种缨鬘共垂下。　　香水宝光清净色，恒吐摩尼竞疾流，众华随浪皆摇动，悉奏乐音宣妙法。　　细末栴檀作泥垽，一切妙宝同洄澓，香藏氛氲布在中，发焰流芬普周遍。　　河中出生诸妙宝，悉放光明色炽然，其光布影成台座，华盖珠璎皆具足。　　摩尼王中现佛身，光明普照十方刹，以此为轮严饰地，香水映彻常盈满。　　摩尼为网金为铎，遍覆香河演佛音，克宣一切菩提道，及以普贤之妙行。　　宝岸摩尼极清净，恒出如来本愿音，一切诸佛曩所行，其音普演皆令见。　　其河所有漩流处，菩萨如云常踊出，悉往广大刹土中，乃至法界咸充满。　　清净珠王布若云，一切香河悉弥覆，其珠等佛眉间相，炳然显现诸佛影。」　　尔时，普贤菩萨复告大众言：「诸佛子！此诸香水河，两间之地，悉以妙宝种种庄严，一一各有四天下微尘数众宝庄严；芬陀利华周匝遍满，各有四天下微尘数；众宝树林次第行列，一一树中恒出一切诸庄严云，摩尼宝王照耀其间，种种华香处处盈满；其树复出微妙音声，说诸如来一切劫中所修大愿；复散种种摩尼宝王，充遍其地，所谓：莲华轮摩尼宝王、香焰光云摩尼宝王、种种严饰摩尼宝王、现不可思议庄严色摩尼宝王、日光明衣藏摩尼宝王、周遍十方普垂布光网云摩尼宝王、现一切诸佛神变摩尼宝王、现一切众生业报海摩尼宝王……如是等，有世界海微尘数。其香水河，两间之地，一切悉具如是庄严。」　　尔时，普贤菩萨欲重宣其义，承佛神力，观察十方而说颂言：　　「其地平坦极清净，真金摩尼共严饰，诸树行列荫其中，耸干垂条华若云。　　枝条妙宝所庄严，华焰成轮光四照，摩尼为果如云布，普使十方常现睹。　　摩尼布地皆充满，众华宝末共庄严，复以摩尼作宫殿，悉现众生诸影像。　　诸佛影像摩尼王，普散其地靡不周，如是赫奕遍十方，一一尘中咸见佛。　　妙宝庄严善分布，真珠灯网相间错，处处悉有摩尼轮，一一皆现佛神通。　　众宝庄严放大光，光中普现诸化佛，一一周行靡不遍，悉以十力广开演。　　摩尼妙宝芬陀利，一切水中咸遍满，其华种种各不同，悉现光明无尽歇。　　三世所有诸庄严，摩尼果中皆显现，体性无生不可取，此是如来自在力。　　此地一切庄严中，悉现如来广大身，彼亦不来亦不去，佛昔愿力皆令见。　　此地一一微尘中，一切佛子修行道，各见所记当来刹，随其意乐悉清净。」　　尔时，普贤菩萨复告大众言：「诸佛子！诸佛世尊世界海，庄严不可思议。何以故？诸佛子！此华藏庄严世界海一切境界，一一皆以世界海微尘数清净功德之所庄严。」　　尔时，普贤菩萨欲重宣其义，承佛神力，观察十方而说颂言：　　「此刹海中一切处，悉以众宝为严饰，发焰腾空布若云，光明洞彻常弥覆。　　摩尼吐云无有尽，十方佛影于中现，神通变化靡暂停，一切菩萨咸来集。　　一切摩尼演佛音，其音美妙不思议，毗卢遮那昔所行，于此宝内恒闻见。　　清净光明遍照尊，庄严具中皆现影，变化分身众围绕，一切刹海咸周遍。　　所有化佛皆如幻，求其来处不可得，以佛境界威神力，一切刹中如是现。　　如来自在神通事，悉遍十方诸国土，以此刹海净庄严，一切皆于宝中见。　　十方所有诸变化，一切皆如镜中像，但由如来昔所行，神通愿力而出生。　　若有能修普贤行，入于菩萨胜智海，能于一切微尘中，普现其身净众刹。　　不可思议亿大劫，亲近一切诸如来，如其一切之所行，一刹那中悉能现。　　诸佛国土如虚空，无等无生无有相，为利众生普严净，本愿力故住其中。」　　尔时，普贤菩萨复告大众言：　　「诸佛子！此中有何等世界住？我今当说。诸佛子！此不可说佛刹微尘数香水海中，有不可说佛刹微尘数世界种安住；一一世界种，复有不可说佛刹微尘数世界。诸佛子！彼诸世界种，于世界海中，各各依住，各各形状，各各体性，各各方所，各各趣入，各各庄严，各各分齐，各各行列，各各无差别，各各力加持。　　「诸佛子！此世界种，或有依大莲华海住，或有依无边色宝华海住，或有依一切真珠藏宝璎珞海住，或有依香水海住，或有依一切华海住，或有依摩尼宝网海住，或有依漩流光海住，或有依菩萨宝庄严冠海住，或有依种种众生身海住，或有依一切佛音声摩尼王海住……。如是等，若广说者，有世界海微尘数。　　「诸佛子！彼一切世界种，或有作须弥山形，或作江河形，或作回转形，或作漩流形，或作轮辋形，或作坛墠形，或作树林形，或作楼阁形，或作山幢形，或作普方形，或作胎藏形，或作莲华形，或作佉勒迦形，或作众生身形，或作云形，或作诸佛相好形，或作圆满光明形，或作种种珠网形，或作一切门闼形，或作诸庄严具形……。如是等，若广说者，有世界海微尘数。　　「诸佛子！彼一切世界种，或有以十方摩尼云为体，或有以众色焰为体，或有以诸光明为体，或有以宝香焰为体，或有以一切宝庄严多罗华为体，或有以菩萨影像为体，或有以诸佛光明为体，或有以佛色相为体，或有以一宝光为体，或有以众宝光为体，或有以一切众生福德海音声为体，或有以一切众生诸业海音声为体，或有以一切佛境界清净音声为体，或有以一切菩萨大愿海音声为体，或有以一切佛方便音声为体，或有以一切刹庄严具成坏音声为体，或有以无边佛音声为体，或有以一切佛变化音声为体，或有以一切众生善音声为体，或有以一切佛功德海清净音声为体……。如是等，若广说者，有世界海微尘数。」　　尔时，普贤菩萨欲重宣其义，承佛神力，观察十方而说颂言：　　「刹种坚固妙庄严，广大清净光明藏，依止莲华宝海住，或有住于香海等。　　须弥城树坛墠形，一切刹种遍十方，种种庄严形相别，各各布列而安住。　　或有体是净光明，或是华藏及宝云，或有刹种焰所成，安住摩尼不坏藏。　　灯云焰彩光明等，种种无边清净色，或有言音以为体，是佛所演不思议。　　或是愿力所出音，神变音声为体性，一切众生大福业，佛功德音亦如是。　　刹种一一差别门，不可思议无有尽，如是十方皆遍满，广大庄严现神力。　　十方所有广大刹，悉来入此世界种，虽见十方普入中，而实无来无所入。　　以一刹种入一切，一切入一亦无余，体相如本无差别，无等无量悉周遍。　　一切国土微尘中，普见如来在其所，愿海言音若雷震，一切众生悉调伏。　　佛身周遍一切刹，无数菩萨亦充满，如来自在无等伦，普化一切诸含识。」　　尔时，普贤菩萨复告大众言：　　「诸佛子！此不可说佛刹微尘数香水海，在华藏庄严世界海中，如天帝网分布而住。诸佛子！此最中央香水海，名：无边妙华光，以现一切菩萨形摩尼王幢为底；出大莲华，名：一切香摩尼王庄严；有世界种而住其上，名：普照十方炽然宝光明，以一切庄严具为体，有不可说佛刹微尘数世界于中布列。其最下方有世界，名：最胜光遍照，以一切金刚庄严光耀轮为际，依众宝摩尼华而住；其状犹如摩尼宝形，一切宝华庄严云弥覆其上，佛刹微尘数世界周匝围绕，种种安住，种种庄严，佛号：净眼离垢灯。此上过佛刹微尘数世界，有世界，名：种种香莲华妙庄严，以一切庄严具为际，依宝莲华网而住；其状犹如师子之座，一切宝色珠帐云弥覆其上，二佛刹微尘数世界周匝围绕，佛号：师子光胜照。此上过佛刹微尘数世界，有世界，名：一切宝庄严普照光，以香风轮为际，依种种宝华璎珞住；其形八隅，妙光摩尼日轮云而覆其上，三佛刹微尘数世界周匝围绕，佛号：净光智胜幢。此上过佛刹微尘数世界，有世界，名：种种光明华庄严，以一切宝王为际，依众色金刚尸罗幢海住；其状犹如摩尼莲华，以金刚摩尼宝光云而覆其上，四佛刹微尘数世界周匝围绕，纯一清净，佛号：金刚光明无量精进力善出现。此上过佛刹微尘数世界，有世界，名：普放妙华光，以一切宝铃庄严网为际，依一切树林庄严宝轮网海住；其形普方而多有隅角，梵音摩尼王云以覆其上，五佛刹微尘数世界周匝围绕，佛号：香光喜力海。此上过佛刹微尘数世界，有世界，名：净妙光明，以宝王庄严幢为际，依金刚宫殿海住；其形四方，摩尼轮髻帐云而覆其上，六佛刹微尘数世界周匝围绕，佛号：普光自在幢。此上过佛刹微尘数世界，有世界，名：众华焰庄严，以种种华庄严为际，依一切宝色焰海住；其状犹如楼阁之形，一切宝色衣真珠栏楯云而覆其上，七佛刹微尘数世界周匝围绕，纯一清净，佛号：欢喜海功德名称自在光。此上过佛刹微尘数世界，有世界，名：出生威力地，以出一切声摩尼王庄严为际，依种种宝色莲华座虚空海住；其状犹如因陀罗网，以无边色华网云而覆其上，八佛刹微尘数世界周匝围绕，佛号：广大名称智海幢。此上过佛刹微尘数世界，有世界，名：出妙音声，以心王摩尼庄严轮为际，依恒出一切妙音声庄严云摩尼王海住；其状犹如梵天身形，无量宝庄严师子座云而覆其上，九佛刹微尘数世界周匝围绕，佛号：清净月光明相无能摧伏。此上过佛刹微尘数世界，有世界，名：金刚幢，以无边庄严真珠藏宝璎珞为际，依一切庄严宝师子座摩尼海住；其状周圆，十须弥山微尘数一切香摩尼华须弥云弥覆其上，十佛刹微尘数世界周匝围绕，纯一清净，佛号：一切法海最胜王。此上过佛刹微尘数世界，有世界，名：恒出现帝青宝光明，以极坚牢不可坏金刚庄严为际，依种种殊异华海住；其状犹如半月之形，诸天宝帐云而覆其上，十一佛刹微尘数世界周匝围绕，佛号：无量功德法。此上过佛刹微尘数世界，有世界，名：光明照耀，以普光庄严为际，依华旋香水海住；状如华旋，种种衣云而覆其上，十二佛刹微尘数世界周匝围绕，佛号：超释梵。此上过佛刹微尘数世界，至此世界，名：娑婆，以金刚庄严为际，依种种色风轮所持莲华网住；状如虚空，以普圆满天宫殿庄严虚空云而覆其上，十三佛刹微尘数世界周匝围绕，其佛即是毗卢遮那如来世尊。此上过佛刹微尘数世界，有世界，名：寂静离尘光，以一切宝庄严为际，依种种宝衣海住；其状犹如执金刚形，无边色金刚云而覆其上，十四佛刹微尘数世界周匝围绕，佛号：遍法界胜音。此上过佛刹微尘数世界，有世界，名：众妙光明灯，以一切庄严帐为际，依净华网海住；其状犹如卍字之形，摩尼树香水海云而覆其上，十五佛刹微尘数世界周匝围绕，纯一清净，佛号：不可摧伏力普照幢。此上过佛刹微尘数世界，有世界，名：清净光遍照，以无尽宝云摩尼王为际，依种种香焰莲华海住；其状犹如龟甲之形，圆光摩尼轮栴檀云而覆其上，十六佛刹微尘数世界周匝围绕，佛号：清净日功德眼。此上过佛刹微尘数世界，有世界，名：宝庄严藏，以一切众生形摩尼王为际，依光明藏摩尼王海住；其形八隅，以一切轮围山宝庄严华树网弥覆其上，十七佛刹微尘数世界周匝围绕，佛号：无碍智光明遍照十方。此上过佛刹微尘数世界，有世界，名：离尘，以一切殊妙相庄严为际，依众妙华师子座海住；状如珠璎，以一切宝香摩尼王圆光云而覆其上，十八佛刹微尘数世界周匝围绕，纯一清净，佛号：无量方便最胜幢。此上过佛刹微尘数世界，有世界，名：清净光普照，以出无尽宝云摩尼王为际，依无量色香焰须弥山海住；其状犹如宝华旋布，以无边色光明摩尼王帝青云而覆其上，十九佛刹微尘数世界周匝围绕，佛号：普照法界虚空光。此上过佛刹微尘数世界，有世界，名：妙宝焰，以普光明日月宝为际，依一切诸天形摩尼王海住；其状犹如宝庄严具，以一切宝衣幢云及摩尼灯藏网而覆其上，二十佛刹微尘数世界周匝围绕，纯一清净，佛号：福德相光明。　　「诸佛子！此遍照十方炽然宝光明世界种，有如是等不可说佛刹微尘数广大世界，各各所依住，各各形状，各各体性，各各方面，各各趣入，各各庄严，各各分齐，各各行列，各各无差别，各各力加持，周匝围绕。所谓：十佛刹微尘数回转形世界、十佛刹微尘数江河形世界、十佛刹微尘数漩流形世界、十佛刹微尘数轮辋形世界、十佛刹微尘数坛墠形世界、十佛刹微尘数树林形世界、十佛刹微尘数楼观形世界、十佛刹微尘数尸罗幢形世界、十佛刹微尘数普方形世界、十佛刹微尘数胎藏形世界、十佛刹微尘数莲华形世界、十佛刹微尘数佉勒迦形世界、十佛刹微尘数种种众生形世界、十佛刹微尘数佛相形世界、十佛刹微尘数圆光形世界、十佛刹微尘数云形世界、十佛刹微尘数网形世界、十佛刹微尘数门闼形世界……。如是等，有不可说佛刹微尘数。此一一世界，各有十佛刹微尘数广大世界周匝围绕。此诸世界，一一复有如上所说微尘数世界而为眷属。如是所说一切世界，皆在此无边妙华光香水海及围绕此海香水河中。」　　　　大方广佛华严经卷第八　　　　大方广佛华严经卷第九　　　　　于阗国三藏实叉难陀奉　制译　　　　华藏世界品第五之二　　尔时，普贤菩萨复告大众言：　　「诸佛子！此无边妙华光香水海东，次有香水海，名：离垢焰藏；出大莲华，名：一切香摩尼王妙庄严；有世界种而住其上，名：遍照刹旋，以菩萨行吼音为体。此中最下方，有世界，名：宫殿庄严幢；其形四方，依一切宝庄严海住，莲华光网云弥覆其上，佛刹微尘数世界围绕，纯一清净，佛号：眉间光遍照。此上过佛刹微尘数世界，有世界，名：德华藏；其形周圆，依一切宝华蕊海住，真珠幢师子座云弥覆其上，二佛刹微尘数世界围绕，佛号：一切无边法海慧。此上过佛刹微尘数世界，有世界，名：善变化妙香轮；形如金刚，依一切宝庄严铃网海住，种种庄严圆光云弥覆其上，三佛刹微尘数世界围绕，佛号：功德相光明普照。此上过佛刹微尘数世界，有世界，名：妙色光明；其状犹如摩尼宝轮，依无边色宝香水海住，普光明真珠楼阁云弥覆其上，四佛刹微尘数世界围绕，纯一清净，佛号：善眷属出兴遍照。此上过佛刹微尘数世界，有世界，名：善盖覆；状如莲华，依金刚香水海住，离尘光明香水云弥覆其上，五佛刹微尘数世界围绕，佛号：法喜无尽慧。此上过佛刹微尘数世界，有世界，名：尸利华光轮；其形三角，依一切坚固宝庄严海住，菩萨摩尼冠光明云弥覆其上，六佛刹微尘数世界围绕，佛号：清净普光明云。此上过佛刹微尘数世界，有世界，名：宝莲华庄严；形如半月，依一切莲华庄严海住，一切宝华云弥覆其上，七佛刹微尘数世界围绕，纯一清净，佛号：功德华清净眼。此上过佛刹微尘数世界，有世界，名：无垢焰庄严；其状犹如宝灯行列，依宝焰藏海住，常雨香水种种身云弥覆其上，八佛刹微尘数世界围绕，佛号：慧力无能胜。此上过佛刹微尘数世界，有世界，名：妙梵音；形如卍字，依宝衣幢海住，一切华庄严帐云弥覆其上，九佛刹微尘数世界围绕，佛号：广大目如空中净月。此上过佛刹微尘数世界，有世界，名：微尘数音声；其状犹如因陀罗网，依一切宝水海住，一切乐音宝盖云弥覆其上，十佛刹微尘数世界围绕，纯一清净，佛号：金色须弥灯。此上过佛刹微尘数世界，有世界，名：宝色庄严；形如卍字，依帝释形宝王海住，日光明华云弥覆其上，十一佛刹微尘数世界围绕，佛号：回照法界光明智。此上过佛刹微尘数世界，有世界，名：金色妙光；其状犹如广大城廓，依一切宝庄严海住，道场宝华云弥覆其上，十二佛刹微尘数世界围绕，佛号：宝灯普照幢。此上过佛刹微尘数世界，有世界，名：遍照光明轮；状如华旋，依宝衣旋海住，佛音声宝王楼阁云弥覆其上，十三佛刹微尘数世界围绕，纯一清净，佛号：莲华焰遍照。此上过佛刹微尘数世界，有世界，名：宝藏庄严；状如四洲，依宝璎珞须弥住，宝焰摩尼云弥覆其上，十四佛刹微尘数世界围绕，佛号：无尽福开敷华。此上过佛刹微尘数世界，有世界，名：如镜像普现；其状犹如阿修罗身，依金刚莲华海住，宝冠光影云弥覆其上，十五佛刹微尘数世界围绕，佛号：甘露音。此上过佛刹微尘数世界，有世界，名：栴檀月；其形八隅，依金刚栴檀宝海住，真珠华摩尼云弥覆其上，十六佛刹微尘数世界围绕，纯一清净，佛号：最胜法无等智。此上过佛刹微尘数世界，有世界，名：离垢光明；其状犹如香水漩流，依无边色宝光海住，妙香光明云弥覆其上，十七佛刹微尘数世界围绕，佛号：遍照虚空光明音。此上过佛刹微尘数世界，有世界，名：妙华庄严；其状犹如旋绕之形，依一切华海住，一切乐音摩尼云弥覆其上，十八佛刹微尘数世界围绕，佛号：普现胜光明。此上过佛刹微尘数世界，有世界，名：胜音庄严；其状犹如师子之座，依金师子座海住，众色莲华藏师子座云弥覆其上，十九佛刹微尘数世界围绕，佛号：无边功德称普光明。此上过佛刹微尘数世界，有世界，名：高胜灯；状如佛掌，依宝衣服香幢海住，日轮普照宝王楼阁云弥覆其上，二十佛刹微尘数世界围绕，纯一清净，佛号：普照虚空灯。　　「诸佛子！此离垢焰藏香水海南，次有香水海，名：无尽光明轮；世界种，名：佛幢庄严；以一切佛功德海音声为体。此中最下方，有世界，名：爱见华；状如宝轮，依摩尼树藏宝王海住，化现菩萨形宝藏云弥覆其上，佛刹微尘数世界围绕，纯一清净，佛号：莲华光欢喜面。此上过佛刹微尘数世界，有世界，名：妙音；佛号：须弥宝灯。此上过佛刹微尘数世界，有世界，名：众宝庄严光；佛号：法界音声幢。此上过佛刹微尘数世界，有世界，名：香藏金刚；佛号：光明音。此上过佛刹微尘数世界，有世界，名：净妙音；佛号：最胜精进力。此上过佛刹微尘数世界，有世界，名：宝莲华庄严；佛号：法城云雷音。此上过佛刹微尘数世界，有世界，名：与安乐；佛号：大名称智慧灯。此上过佛刹微尘数世界，有世界，名：无垢网；佛号：师子光功德海。此上过佛刹微尘数世界，有世界，名：华林幢遍照；佛号：大智莲华光。此上过佛刹微尘数世界，有世界，名：无量庄严；佛号：普眼法界幢。此上过佛刹微尘数世界，有世界，名：普光宝庄严；佛号：胜智大商主。此上过佛刹微尘数世界，有世界，名：华王；佛号：月光幢。此上过佛刹微尘数世界，有世界，名：离垢藏；佛号：清净觉。此上过佛刹微尘数世界，有世界，名：宝光明；佛号：一切智虚空灯。此上过佛刹微尘数世界，有世界，名：出生宝璎珞；佛号：诸度福海相光明。此上过佛刹微尘数世界，有世界，名：妙轮遍覆；佛号：调伏一切染著心令欢喜。此上过佛刹微尘数世界，有世界，名：宝华幢；佛号：广博功德音大名称。此上过佛刹微尘数世界，有世界，名：无量庄严；佛号：平等智光明功德海。此上过佛刹微尘数世界，有世界，名：无尽光庄严幢；状如莲华，依一切宝网海住，莲华光摩尼网弥覆其上，二十佛刹微尘数世界围绕，纯一清净，佛号：法界净光明。　　「诸佛子！此无尽光明轮香水海右旋，次有香水海，名：金刚宝焰光；世界种，名：佛光庄严藏，以称说一切如来名音声为体。此中最下方，有世界，名：宝焰莲华；其状犹如摩尼色眉间毫相，依一切宝色水漩海住，一切庄严楼阁云弥覆其上，佛刹微尘数世界围绕，纯一清净，佛号：无垢宝光明。此上过佛刹微尘数世界，有世界，名：光焰藏；佛号：无碍自在智慧光。此上过佛刹微尘数世界，有世界，名：宝轮妙庄严；佛号：一切宝光明。此上过佛刹微尘数世界，有世界，名：栴檀树华幢；佛号：清净智光明。此上过佛刹微尘数世界，有世界，名：佛刹妙庄严；佛号：广大欢喜音。此上过佛刹微尘数世界，有世界，名：妙光庄严；佛号：法界自在智。此上过佛刹微尘数世界，有世界，名：无边相；佛号：无碍智。此上过佛刹微尘数世界，有世界，名：焰云幢；佛号：演说不退轮。此上过佛刹微尘数世界，有世界，名：众宝庄严清净轮；佛号：离垢华光明。此上过佛刹微尘数世界，有世界，名：广大出离；佛号：无碍智日眼。此上过佛刹微尘数世界，有世界，名：妙庄严金刚座；佛号：法界智大光明。此上过佛刹微尘数世界，有世界，名：智慧普庄严；佛号：智炬光明王。此上过佛刹微尘数世界，有世界，名：莲华池深妙音；佛号：一切智普照。此上过佛刹微尘数世界，有世界，名：种种色光明；佛号：普光华王云。此上过佛刹微尘数世界，有世界，名：妙宝幢；佛号：功德光。此上过佛刹微尘数世界，有世界，名：摩尼华毫相光；佛号：普音云。此上过佛刹微尘数世界，有世界，名：甚深海；佛号：十方众生主。此上过佛刹微尘数世界，有世界，名：须弥光；佛号：法界普智音。此上过佛刹微尘数世界，有世界，名：金莲华；佛号：福德藏普光明。此上过佛刹微尘数世界，有世界，名：宝庄严藏；形如卍字，依一切香摩尼庄严树海住，清净光明云弥覆其上，二十佛刹微尘数世界围绕，纯一清净，佛号：大变化光明网。　　「诸佛子！此金刚宝焰香水海右旋，次有香水海，名：帝青宝庄严；世界种，名：光照十方，依一切妙庄严莲华香云住，无边佛音声为体。于此最下方，有世界，名：十方无尽色藏轮；其状周回，有无量角，依无边色一切宝藏海住，因陀罗网而覆其上，佛刹微尘数世界围绕，纯一清净，佛号：莲华眼光明遍照。此上过佛刹微尘数世界，有世界，名：净妙庄严藏；佛号：无上慧大师子。此上过佛刹微尘数世界，有世界，名：出现莲华座；佛号：遍照法界光明王。此上过佛刹微尘数世界，有世界，名：宝幢音；佛号：大功德普名称。此上过佛刹微尘数世界，有世界，名：金刚宝庄严藏；佛号：莲华日光明。此上过佛刹微尘数世界，有世界，名：因陀罗华月；佛号：法自在智慧幢。此上过佛刹微尘数世界，有世界，名：妙轮藏；佛号：大喜清净音。此上过佛刹微尘数世界，有世界，名：妙音藏；佛号：大力善商主。此上过佛刹微尘数世界，有世界，名：清净月；佛号：须弥光智慧力。此上过佛刹微尘数世界，有世界，名：无边庄严相；佛号：方便愿净月光。此上过佛刹微尘数世界，有世界，名：妙华音；佛号：法海大愿音。此上过佛刹微尘数世界，有世界，名：一切宝庄严；佛号：功德宝光明相。此上过佛刹微尘数世界，有世界，名：坚固地；佛号：美音最胜天。此上过佛刹微尘数世界，有世界，名：普光善化；佛号：大精进寂静慧。此上过佛刹微尘数世界，有世界，名：善守护庄严行；佛号：见者生欢喜。此上过佛刹微尘数世界，有世界，名：栴檀宝华藏；佛号：甚深不可动智慧光遍照。此上过佛刹微尘数世界，有世界，名：现种种色相海；佛号：普放不思议胜义王光明。此上过佛刹微尘数世界，有世界，名：化现十方大光明；佛号：胜功德威光无与等。此上过佛刹微尘数世界，有世界，名：须弥云幢；佛号：极净光明眼。此上过佛刹微尘数世界，有世界，名：莲华遍照；其状周圆，依无边色众妙香摩尼海住，一切乘庄严云弥覆其上，二十佛刹微尘数世界围绕，纯一清净，佛号：解脱精进日。　　「诸佛子！此帝青宝庄严香水海右旋，次有香水海，名：金刚轮庄严底；世界种，名：妙宝间错因陀罗网，普贤智所生音声为体。此中最下方，有世界，名：莲华网；其状犹如须弥山形，依众妙华山幢海住，佛境界摩尼王帝网云而覆其上，佛刹微尘数世界围绕，纯一清净，佛号：法身普觉慧。此上过佛刹微尘数世界，有世界，名：无尽日光明；佛号：最胜大觉慧。此上过佛刹微尘数世界，有世界，名：普放妙光明；佛号：大福云无尽力。此上过佛刹微尘数世界，有世界，名：树华幢；佛号：无边智法界音。此上过佛刹微尘数世界，有世界，名：真珠盖；佛号：波罗蜜师子频申。此上过佛刹微尘数世界，有世界，名：无边音；佛号：一切智妙觉慧。此上过佛刹微尘数世界，有世界，名：普见树峰；佛号：普现众生前。此上过佛刹微尘数世界，有世界，名：师子帝网光；佛号：无垢日金色光焰云。此上过佛刹微尘数世界，有世界，名：众宝间错；佛号：帝幢最胜慧。此上过佛刹微尘数世界，有世界，名：无垢光明地；佛号：一切力清净月。此上过佛刹微尘数世界，有世界，名：恒出叹佛功德音；佛号：如虚空普觉慧。此上过佛刹微尘数世界，有世界，名：高焰藏；佛号：化现十方大云幢。此上过佛刹微尘数世界，有世界，名：光严道场；佛号：无等智遍照。此上过佛刹微尘数世界，有世界，名：出生一切宝庄严；佛号：广度众生神通王。此上过佛刹微尘数世界，有世界，名：光严妙宫殿；佛号：一切义成广大慧。此上过佛刹微尘数世界，有世界，名：离尘寂静；佛号：不唐现。此上过佛刹微尘数世界，有世界，名：摩尼华幢；佛号：悦意吉祥音。此上过佛刹微尘数世界，有世界，名：普云藏；其状犹如楼阁之形，依种种宫殿香水海住，一切宝灯云弥覆其上，二十佛刹微尘数世界围绕，纯一清净，佛号：最胜觉神通王。　　「诸佛子！此金刚轮庄严底香水海右旋，次有香水海，名：莲华因陀罗网；世界种，名：普现十方影，依一切香摩尼庄严莲华住，一切佛智光音声为体。此中最下方，有世界，名：众生海宝光明；其状犹如真珠之藏，依一切摩尼璎珞海漩住，水光明摩尼云而覆其上，佛刹微尘数世界围绕，纯一清净，佛号：不思议功德遍照月。此上过佛刹微尘数世界，有世界，名：妙香轮；佛号：无量力幢。此上过佛刹微尘数世界，有世界，名：妙光轮；佛号：法界光音觉悟慧。此上过佛刹微尘数世界，有世界，名：吼声摩尼幢；佛号：莲华光恒垂妙臂。此上过佛刹微尘数世界，有世界，名：极坚固轮；佛号：不退转功德海光明。此上过佛刹微尘数世界，有世界，名：众行光庄严；佛号：一切智普胜尊。此上过佛刹微尘数世界，有世界，名：师子座遍照；佛号：师子光无量力觉慧。此上过佛刹微尘数世界，有世界，名：宝焰庄严；佛号：一切法清净智。此上过佛刹微尘数世界，有世界，名：无量灯；佛号：无忧相。此上过佛刹微尘数世界，有世界，名：常闻佛音；佛号：自然胜威光。此上过佛刹微尘数世界，有世界，名：清净变化；佛号：金莲华光明。此上过佛刹微尘数世界，有世界，名：普入十方；佛号：观法界频申慧。此上过佛刹微尘数世界，有世界，名：炽然焰；佛号：光焰树紧那罗王。此上过佛刹微尘数世界，有世界，名：香光遍照；佛号：香灯善化王。此上过佛刹微尘数世界，有世界，名：无量华聚轮；佛号：普现佛功德。此上过佛刹微尘数世界，有世界，名：众妙普清净；佛号：一切法平等神通王。此上过佛刹微尘数世界，有世界，名：金光海；佛号：十方自在大变化。此上过佛刹微尘数世界，有世界，名：真珠华藏；佛号：法界宝光明不可思议慧。此上过佛刹微尘数世界，有世界，名：帝释须弥师子座；佛号：胜力光。此上过佛刹微尘数世界，有世界，名：无边宝普照；其形四方，依华林海住，普雨无边色摩尼王帝网弥覆其上，二十佛刹微尘数世界围绕，纯一清净，佛号：遍照世间最胜音。　　「诸佛子！此莲华因陀罗网香水海右旋，次有香水海，名：积集宝香藏；世界种，名：一切威德庄严，以一切佛法轮音声为体。此中最下方，有世界，名：种种出生；形如金刚，依种种金刚山幢住，金刚宝光云而覆其上，佛刹微尘数世界围绕，纯一清净，佛号：莲华眼。此上过佛刹微尘数世界，有世界，名：喜见音；佛号：生喜乐。此上过佛刹微尘数世界，有世界，名：宝庄严幢；佛号：一切智。此上过佛刹微尘数世界，有世界，名：多罗华普照；佛号：无垢寂妙音。此上过佛刹微尘数世界，有世界，名：变化光；佛号：清净空智慧月。此上过佛刹微尘数世界，有世界，名：众妙间错；佛号：开示福德海密云相。此上过佛刹微尘数世界，有世界，名：一切庄严具妙音声；佛号：欢喜云。此上过佛刹微尘数世界，有世界，名：莲华池；佛号：名称幢。此上过佛刹微尘数世界，有世界，名：一切宝庄严；佛号：频申观察眼。此上过佛刹微尘数世界，有世界，名：净妙华；佛号：无尽金刚智。此上过佛刹微尘数世界，有世界，名：莲华庄严城；佛号：日藏眼普光明。此上过佛刹微尘数世界，有世界，名：无量树峰；佛号：一切法雷音。此上过佛刹微尘数世界，有世界，名：日光明；佛号：开示无量智。此上过佛刹微尘数世界，有世界，名：依止莲华叶；佛号：一切福德山。此上过佛刹微尘数世界，有世界，名：风普持；佛号：日曜根。此上过佛刹微尘数世界，有世界，名：光明显现；佛号：身光普照。此上过佛刹微尘数世界，有世界，名：香雷音金刚宝普照；佛号：最胜华开敷相。此上过佛刹微尘数世界，有世界，名：帝网庄严；形如栏楯，依一切庄严海住，光焰楼阁云弥覆其上，二十佛刹微尘数世界围绕，纯一清净，佛号：示现无畏云。　　「诸佛子！此积集宝香藏香水海右旋，次有香水海，名：宝庄严；世界种，名：普无垢，以一切微尘中佛刹神变声为体。此中最下方，有世界，名：净妙平坦；形如宝身，依一切宝光轮海住，种种栴檀摩尼真珠云而覆其上，佛刹微尘数世界围绕，纯一清净，佛号：难摧伏无等幢。此上过佛刹微尘数世界，有世界，名：炽然妙庄严；佛号：莲华慧神通王。此上过佛刹微尘数世界，有世界，名：微妙相轮幢；佛号：十方大名称无尽光。此上过佛刹微尘数世界，有世界，名：焰藏摩尼妙庄严；佛号：大智慧见闻皆欢喜。此上过佛刹微尘数世界，有世界，名：妙华庄严；佛号：无量力最胜智。此上过佛刹微尘数世界，有世界，名：出生净微尘；佛号：超胜梵。此上过佛刹微尘数世界，有世界，名：普光明变化香；佛号：香象金刚大力势。此上过佛刹微尘数世界，有世界，名：光明旋；佛号：义成善名称。此上过佛刹微尘数世界，有世界，名：宝璎珞海；佛号：无比光遍照。此上过佛刹微尘数世界，有世界，名：妙华灯幢；佛号：究竟功德无碍慧灯。此上过佛刹微尘数世界，有世界，名：善巧庄严；佛号：慧日波罗蜜。此上过佛刹微尘数世界，有世界，名：栴檀华普光明；佛号：无边慧法界音。此上过佛刹微尘数世界，有世界，名：帝网幢；佛号：灯光迥照。此上过佛刹微尘数世界，有世界，名：净华轮；佛号：法界日光明。此上过佛刹微尘数世界，有世界，名：大威耀；佛号：无边功德海法轮音。此上过佛刹微尘数世界，有世界，名：同安住宝莲华池；佛号：开示入不可思议智。此上过佛刹微尘数世界，有世界，名：平坦地；佛号：功德宝光明王。此上过佛刹微尘数世界，有世界，名：香摩尼聚：佛号：无尽福德海妙庄严。此上过佛刹微尘数世界，有世界，名：微妙光明：佛号：无等力普遍音。此上过佛刹微尘数世界，有世界，名：十方普坚固庄严照耀；其形八隅，依心王摩尼轮海住，一切宝庄严帐云弥覆其上，二十佛刹微尘数世界围绕，纯一清净，佛号：普眼大明灯。　　「诸佛子！此宝庄严香水海右旋，次有香水海，名：金刚宝聚；世界种，名：法界行，以一切菩萨地方便法音声为体。此中最下方，有世界，名：净光照耀；形如珠贯，依一切宝色珠璎海住，菩萨珠髻光明摩尼云而覆其上，佛刹微尘数世界围绕，纯一清净，佛号：最胜功德光。此上过佛刹微尘数世界，有世界，名：妙盖；佛号：法自在慧。此上过佛刹微尘数世界，有世界，名：宝庄严师子座；佛号：大龙渊。此上过佛刹微尘数世界，有世界，名：出现金刚座：佛号：升师子座莲华台；此上过佛刹微尘数世界，有世界，名：莲华胜音：佛号：智光普开悟。此上过佛刹微尘数世界，有世界，名：善惯习；佛号：持地妙光王。此上过佛刹微尘数世界，有世界，名：喜乐音；佛号：法灯王。此上过佛刹微尘数世界，有世界，名：摩尼藏因陀罗网；佛号：不空见。此上过佛刹微尘数世界，有世界，名：众妙地藏：佛号：焰身幢。此上过佛刹微尘数世界，有世界，名：金光轮；佛号：净治众生行。此上过佛刹微尘数世界，有世界，名：须弥山庄严；佛号：一切功德云普照。此上过佛刹微尘数世界，有世界，名：众树形；佛号：宝华相净月觉。此上过佛刹微尘数世界，有世界，名：无怖畏；佛号：最胜金光炬。此上过佛刹微尘数世界，有世界，名：大名称龙王幢；佛号：观等一切法。此上过佛刹微尘数世界，有世界，名：示现摩尼色；佛号：变化日。此上过佛刹微尘数世界，有世界，名：光焰灯庄严：佛号：宝盖光遍照。此上过佛刹微尘数世界，有世界，名：香光云：佛号：思惟慧。此上过佛刹微尘数世界，有世界，名：无怨仇；佛号：精进胜慧海。此上过佛刹微尘数世界，有世界，名：一切庄严具光明幢；佛号：普现悦意莲华自在王。此上过佛刹微尘数世界，有世界，名：毫相庄严；形如半月，依须弥山摩尼华海住，一切庄严炽盛光摩尼王云弥覆其上，二十佛刹微尘数世界围绕，纯一清净，佛号：清净眼。　　「诸佛子！此金刚宝聚香水海右旋，次有香水海，名：天城宝堞；世界种，名：灯焰光明，以普示一切平等法轮音为体。此中最下方，有世界，名：宝月光焰轮；形如一切庄严具，依一切宝庄严华海住，琉璃色师子座云而覆其上。佛刹微尘数世界围绕，纯一清净，佛号：日月自在光。此上过佛刹微尘数世界，有世界，名：须弥宝光；佛号：无尽法宝幢。此上过佛刹微尘数世界，有世界，名：众妙光明幢；佛号：大华聚。此上过佛刹微尘数世界，有世界，名：摩尼光明华；佛号：人中最自在。此上过佛刹微尘数世界，有世界，名：普音；佛号：一切智遍照。此上过佛刹微尘数世界，有世界，名：大树紧那罗音；佛号：无量福德自在龙。此上过佛刹微尘数世界，有世界，名：无边净光明；佛号：功德宝华光。此上过佛刹微尘数世界，有世界，名：最胜音；佛号：一切智庄严。此上过佛刹微尘数世界，有世界，名：众宝间饰；佛号：宝焰须弥山。此上过佛刹微尘数世界，有世界，名：清净须弥音；佛号：出现一切行光明。此上过佛刹微尘数世界，有世界，名：香水盖；佛号：一切波罗蜜无碍海。此上过佛刹微尘数世界，有世界，名：师子华网；佛号：宝焰幢。此上过佛刹微尘数世界，有世界，名：金刚妙华灯；佛号：一切大愿光。此上过佛刹微尘数世界，有世界，名：一切法光明地；佛号：一切法广大真实义。此上过佛刹微尘数世界，有世界，名：真珠末平坦庄严；佛号：胜慧光明网。此上过佛刹微尘数世界，有世界，名：琉璃华；佛号：宝积幢。此上过佛刹微尘数世界，有世界，名：无量妙光轮；佛号：大威力智海藏。此上过佛刹微尘数世界，有世界，名：明见十方；佛号：净修一切功德幢。此上过佛刹微尘数世界，有世界，名：可爱乐梵音；形如佛手，依宝光网海住，菩萨身一切庄严云弥覆其上，二十佛刹微尘数世界围绕，纯一清净，佛号：普照法界无碍光。」　　　　大方广佛华严经卷第九　　　　大方广佛华严经卷第十　　　　　于阗国三藏实叉难陀奉　制译　　　　华藏世界品第五之三　　尔时，普贤菩萨复告大众言：　　「诸佛子！彼离垢焰藏香水海东，次有香水海，名：变化微妙身；此海中，有世界种，名：善布差别方。次有香水海，名：金刚眼幢；世界种，名：庄严法界桥。次有香水海，名：种种莲华妙庄严；世界种，名：恒出十方变化。次有香水海，名：无间宝王轮；世界种，名：宝莲华茎密云。次有香水海，名：妙香焰普庄严；世界种，名：毗卢遮那变化行。次有香水海，名：宝末阎浮幢；世界种，名：诸佛护念境界。次有香水海，名：一切色炽然光；世界种，名：最胜光遍照。次有香水海，名：一切庄严具境界；世界种，名：宝焰灯……。如是等不可说佛刹微尘数香水海，其最近轮围山香水海，名：玻璃地；世界种，名：常放光明，以世界海清净劫音声为体。此中最下方，有世界，名：可爱乐净光幢，佛刹微尘数世界围绕，纯一清净，佛号；最胜三昧精进慧。此上过十佛刹微尘数世界，与金刚幢世界齐等，有世界，名：香庄严幢，十佛刹微尘数世界围绕，纯一清净，佛号：无障碍法界灯。此上过三佛刹微尘数世界，与娑婆世界齐等，有世界，名：放光明藏；佛号：遍法界无障碍慧明。此上过七佛刹微尘数世界，至此世界种最上方，有世界，名：最胜身香，二十佛刹微尘数世界围绕，纯一清净，佛号：觉分华。　　「诸佛子！彼无尽光明轮香水海外，次有香水海，名：具足妙光；世界种，名：遍无垢。次有香水海，名：光耀盖；世界种，名：无边普庄严。次有香水海，名：妙宝庄严；世界种，名：香摩尼轨度形。次有香水海，名：出佛音声；世界种，名：善建立庄严。次有香水海，名：香幢须弥藏；世界种，名：光明遍满。次有香水海，名：栴檀妙光明；世界种，名：华焰轮。次有香水海，名：风力持：世界种，名：宝焰云幢。次有香水海，名：帝释身庄严；世界种，名：真珠藏。次有香水海，名：平坦严净；世界种，名：毗琉璃末种种庄严……。如是等不可说佛刹微尘数香水海，其最近轮围山香水海，名：妙树华：世界种，名：出生诸方广大刹，以一切佛摧伏魔音为体。此中最下方，有世界，名：焰炬幢；佛号：世间功德海。此上过十佛刹微尘数世界，与金刚幢世界齐等，有世界，名：出生宝；佛号：师子力宝云。此上与娑婆世界齐等，有世界，名：衣服幢；佛号：一切智海王。于此世界种最上方，有世界，名：宝璎珞师子光明；佛号：善变化莲华幢。　　「诸佛子！彼金刚焰光明香水海外，次有香水海，名：一切庄严具莹饰幢；世界种，名：清净行庄严。次有香水海，名：一切宝华光耀海；世界种，名：功德相庄严。次有香水海，名：莲华开敷；世界种，名：菩萨摩尼冠庄严。次有香水海，名：妙宝衣服；世界种，名：净珠轮。次有香水海，名：可爱华遍照；世界种，名：百光云照耀。次有香水海，名：遍虚空大光明；世界种，名：宝光普照。次有香水海，名：妙华庄严幢；世界种，名：金月眼璎珞。次有香水海，名：真珠香海藏；世界种，名：佛光明。次有香水海，名：宝轮光明；世界种，名：善化现佛境界光明……。如是等不可说佛刹微尘数香水海，其最近轮围山香水海，名：无边轮庄严底；世界种，名：无量方差别，以一切国土种种言说音为体。此中最下方，有世界，名：金刚华盖；佛号：无尽相光明普门音。此上过十佛刹微尘数世界，有世界，与金刚幢世界齐等，名：出生宝衣幢；佛号：福德云大威势。此上与娑婆世界齐等，有世界，名：众宝具妙庄严；佛号：胜慧海。于此世界种最上方，有世界，名：日光明衣服幢；佛号：智日莲华云。　　「诸佛子！彼帝青宝庄严香水海外，次有香水海，名：阿修罗宫殿；世界种，名：香水光所持。次有香水海，名：宝师子庄严；世界种，名：遍示十方一切宝；次有香水海，名：宫殿色光明云；世界种，名：宝轮妙庄严。次有香水海，名：出大莲华；世界种，名：妙庄严遍照法界。次有香水海，名：灯焰妙眼；世界种，名：遍观察十方变化。次有香水海，名：不思议庄严轮；世界种，名：十方光明普名称。次有香水海，名：宝积庄严；世界种，名：灯光照耀。次有香水海，名：清净宝光明；世界种，名：须弥无能为碍风。次有香水海，名：宝衣栏楯；世界种，名：如来身光明……。如是等不可说佛刹微尘数香水海，其最近轮围山香水海，名：树庄严幢；世界种，名：安住帝网，以一切菩萨智地音声为体。此中最下方，有世界，名：妙金色；佛号：香焰胜威光。此上过十佛刹微尘数世界，与金刚幢世界齐等，有世界，名：摩尼树华；佛号：无碍普现。此上与娑婆世界齐等，有世界，名：毗琉璃妙庄严；佛号：法自在坚固慧。于此世界种最上方，有世界，名：梵音妙庄严；佛号：莲华开敷光明王　　诸佛子！彼金刚轮庄严底香水海外，次有香水海，名：化现莲华处；世界种，名：国土平正。次有香水海，名：摩尼光；世界种，名：遍法界无迷惑。次有香水海，名：众妙香日摩尼；世界种，名：普现十方。次有香水海，名：恒纳宝流；世界种，名：普行佛言音。次有香水海，名：无边深妙音；世界种，名：无边方差别。次有香水海，名：坚实积聚；世界种，名：无量处差别。次有香水海，名：清净梵音；世界种，名：普清净庄严。次有香水海，名：栴檀栏楯音声藏；世界种，名：迥出幢。次有香水海，名：妙香宝王光庄严；世界种，名：普现光明力。　　「诸佛子！彼莲华因陀罗网香水海外，次有香水海，名：银莲华妙庄严；世界种，名：普遍行。次有香水海，名：毗琉璃竹密焰云；世界种，名：普出十方音。次有香水海，名：十方光焰聚；世界种，名：恒出变化分布十方。次有香水海，名：出现真金摩尼幢；世界种，名：金刚幢相。次有香水海，名：平等大庄严；世界种，名：法界勇猛旋。次有香水海，名：宝华丛无尽光；世界种，名：无边净光明。次有香水海，名：妙金幢；世界种，名：演说微密处。次有香水海，名：光影遍照；世界种，名：普庄严。次有香水海，名：寂音；世界种，名：现前垂布……。如是等不可说佛刹微尘数香水海，其最近轮围山香水海，名：密焰云幢；世界种，名：一切光庄严，以一切如来道场众会音为体。于此最下方，有世界，名：净眼庄严；佛号：金刚月遍照十方。此上过十佛刹微尘数世界，与金刚幢世界齐等，有世界，名：莲华德；佛号：大精进善觉慧。此上与娑婆世界齐等，有世界，名：金刚密庄严；佛号：娑罗王幢。此上过七佛刹微尘数世界，有世界，名：净海庄严；佛号：威德绝伦无能制伏。　　「诸佛子！彼积集宝香藏香水海外，次有香水海，名：一切宝光明遍照；世界种，名：无垢称庄严。次有香水海，名：众宝华开敷；世界种，名：虚空相。次有香水海，名：吉祥幄遍照；世界种，名：无碍光普庄严。次有香水海，名：栴檀树华；世界种，名：普现十方旋。次有香水海，名：出生妙色宝；世界种，名：胜幢周遍行。次有香水海，名普生金刚华；世界种，名：现不思议庄严。次有香水海，名：心王摩尼轮严饰；世界种，名：示现无碍佛光明。次有香水海，名：积集宝璎珞；世界种，名：净除疑。次有香水海，名：真珠轮普庄严；世界种，名：诸佛愿所流……。如是等不可说佛刹微尘数香水海，其最近轮围山香水海，名：阎浮檀宝藏轮；世界种，名：普音幢，以入一切智门音声为体。此中最下方，有世界，名：华蕊焰；佛号：精进施。此上过十佛刹微尘数世界，与金刚幢世界齐等，有世界，名：莲华光明幢；佛号：一切功德最胜心王。此上过三佛刹微尘数世界，与娑婆世界齐等，有世界，名：十力庄严；佛号：善出现无量功德王。于此世界种最上方，有世界，名：摩尼香山幢；佛号：广大善眼净除疑。　　「诸佛子！彼宝庄严香水海外，次有香水海，名：持须弥光明藏；世界种，名：出生广大云。次有香水海，名：种种庄严大威力境界；世界种，名：无碍净庄严。次有香水海，名：密布宝莲华；世界种，名：最胜灯庄严。次有香水海，名：依止一切宝庄严；世界种，名：日光明网藏。次有香水海，名：众多严净；世界种，名：宝华依处。次有香水海，名：极聪慧行：世界种，名：最胜形庄严。次有香水海，名：持妙摩尼峰；世界种，名：普净虚空藏。次有香水海，名：大光遍照；世界种，名：帝青炬光明。次有香水海，名：可爱摩尼珠充满遍照；世界种，名：普吼声……。如是等不可说佛刹微尘数香水海，其最近轮围山香水海，名：出帝青宝；世界种，名：周遍无差别，以一切菩萨震吼声为体。此中最下方，有世界，名：妙胜藏；佛号：最胜功德慧。此上过十佛刹微尘数世界，与金刚幢世界齐等，有世界，名：庄严相；佛号：超胜大光明。此上与娑婆世界齐等，有世界，名：琉璃轮普庄严；佛号：须弥灯。于此世界种最上方，有世界，名：华幢海；佛号：无尽变化妙慧云。　　「诸佛子！彼金刚宝聚香水海外，次有香水海，名：崇饰宝埤堄；世界种，名：秀出宝幢。次有香水海，名：宝幢庄严；世界种，名：现一切光明。次有香水海，名：妙宝云；世界种，名：一切宝庄严光明遍照。次有香水海，名：宝树华庄严；世界种，名：妙华间饰。次有香水海，名：妙宝衣庄严；世界种，名：光明海。次有香水海，名：宝树峰；世界种，名：宝焰云。次有香水海，名：示现光明；世界种，名：入金刚无所碍。次有香水海，名：莲华普庄严；世界种，名：无边岸海渊。次有香水海，名：妙宝庄严；世界种，名：普示现国土藏……。如是等不可说佛刹微尘数香水海，其最近轮围山香水海，名：不可坏海；世界种，名：妙轮间错莲华场，以一切佛力所出音为体。此中最下方，有世界，名：最妙香；佛号；变化无量尘数光。此上过十佛刹微尘数世界，与金刚幢世界齐等，有世界，名：不思议差别庄严门；佛号：无量智。此上与娑婆世界齐等，有世界，名：十方光明妙华藏；佛号：师子眼光焰云。于此最上方，有世界，名：海音声；佛号：水天光焰门。　　「诸佛子！彼天城宝堞香水海外，次有香水海，名：焰轮赫奕光；世界种，名：不可说种种庄严。次有香水海，名：宝尘路；世界种，名：普入无量旋。次有香水海，名：具一切庄严；世界种，名：宝光遍照。次有香水海，名：布众宝网；世界种，名：安布深密。次有香水海，名：妙宝庄严幢；世界种，名：世界海明了音。次有香水海，名：日宫清净影；世界种，名：遍入因陀罗网。次有香水海，名：一切鼓乐美妙音；世界种，名，圆满平正。次有香水海，名：种种妙庄严；世界种，名：净密光焰云。次有香水海，名：周遍宝焰灯；世界种，名：随佛本愿种种形……。如是等不可说佛刹微尘数香水海，其最近轮围山香水海，名：积集璎珞衣；世界种，名：化现妙衣，以三世一切佛音声为体。此中最下方，有香水海，名：因陀罗华藏，世界名：发生欢喜，佛刹微尘数世界围绕，纯一清净，佛号：坚悟智。此上过十佛刹微尘数世界，与金刚幢世界齐等，有世界，名：宝网庄严，十佛刹微尘数世界围绕，纯一清净，佛号：无量欢喜光。此上过三佛刹微尘数世界，与娑婆世界齐等，有世界，名：宝莲华师子座，十三佛刹微尘数世界围绕，佛号：最清净不空闻。此上过七佛刹微尘数世界，至此世界种最上方，有世界，名：宝色龙光明，二十佛刹微尘数世界围绕，纯一清净，佛号：遍法界普照明。　　「诸佛子！如是十不可说佛刹微尘数香水海中，有十不可说佛刹微尘数世界种，皆依现一切菩萨形摩尼王幢庄严莲华住，各各庄严际无有间断，各各放宝色光明，各各光明云而覆其上，各各庄严具，各各劫差别，各各佛出现，各各演法海，各各众生遍充满，各各十方普趣入，各各一切佛神力所加持。此一一世界种中，一切世界依种种庄严住，递相接连，成世界网；于华藏庄严世界海，种种差别，周遍建立。」　　尔时，普贤菩萨欲重宣其义，承佛威力而说颂言：　　「华藏世界海，法界等无别，庄严极清净，安住于虚空。　　此世界海中，刹种难思议，一一皆自在，各各无杂乱。　　华藏世界海，刹种善安布，殊形异庄严，种种相不同。　　诸佛变化音，种种为其体，随其业力见，刹种妙严饰。　　须弥山城网，水旋轮圆形，广大莲华开，彼彼互围绕。　　山幢楼阁形，旋转金刚形，如是不思议，广大诸刹种。　　大海真珠焰，光网不思议，如是诸刹种，悉在莲华住。　　一一诸刹种，光网不可说，光中现众刹，普遍十方海。　　一切诸刹种，所有庄严具，国土悉入中，普见无有尽。　　刹种不思议，世界无边际，种种妙严好，皆由大仙力。　　一切刹种中，世界不思议，或成或有坏，或有已坏灭。　　譬如林中叶，有生亦有落，如是刹种中，世界有成坏。　　譬如依树林，种种果差别，如是依刹种，种种众生住。　　譬如种子别，生果各殊异，业力差别故，众生刹不同。　　譬如心王宝，随心见众色，众生心净故，得见清净刹。　　譬如大龙王，兴云遍虚空，如是佛愿力，出生诸国土。　　如幻师咒术，能现种种事，众生业力故，国土不思议。　　譬如众缋像，画师之所作，如是一切刹，心画师所成。　　众生身各异，随心分别起，如是刹种种，莫不皆由业。　　譬如见导师，种种色差别，随众生心行，见诸刹亦然。　　一切诸刹际，周布莲华网，种种相不同，庄严悉清净。　　彼诸莲华网，刹网所安住，种种庄严事，种种众生居。　　或有刹土中，险恶不平坦，由众生烦恼，于彼如是见。　　杂染及清净，无量诸刹种，随众生心起，菩萨力所持。　　或有刹土中，杂染及清净，斯由业力起，菩萨之所化。　　有刹放光明，离垢宝所成，种种妙严饰，诸佛令清净。　　一一刹种中，劫烧不思议，所现虽败恶，其处常坚固。　　由众生业力，出生多刹土，依止于风轮，及以水轮住。　　世界法如是，种种见不同，而实无有生，亦复无灭坏。　　一一心念中，出生无量刹，以佛威神力，悉见净无垢。　　有刹泥土成，其体甚坚硬，黑闇无光照，恶业者所居。　　有刹金刚成，杂染大忧怖，苦多而乐少，薄福之所处。　　或有用铁成，或以赤铜作，石山险可畏，罪恶者充满。　　刹中有地狱，众生苦无救，常在黑闇中，焰海所烧然。　　或复有畜生，种种丑陋形，由其自恶业，常受诸苦恼。　　或见阎罗界，饥渴所煎逼，登上大火山，受诸极重苦。　　或有诸刹土，七宝所合成，种种诸宫殿，斯由净业得。　　汝应观世间，其中人与天，净业果成就，随时受快乐。　　一一毛孔中，亿刹不思议，种种相庄严，未曾有迫隘。　　众生各各业，世界无量种，于中取著生，受苦乐不同。　　有刹众宝成，常放无边光，金刚妙莲华，庄严净无垢。　　有刹光为体，依止光轮住，金色栴檀香，焰云普照明。　　有刹月轮成，香衣悉周布，于一莲华内，菩萨皆充满。　　有刹众宝成，色相无诸垢，譬如天帝网，光明恒照耀。　　有刹香为体，或是金刚华，摩尼光影形，观察甚清净。　　或有难思刹，华旋所成就，化佛皆充满，菩萨普光明。　　或有清净刹，悉是众华树，妙枝布道场，荫以摩尼云。　　有刹净光照，金刚华所成，有是佛化音，无边列成网。　　有刹如菩萨，摩尼妙宝冠，或有如座形，从化光明出。　　或是栴檀末，或是眉间光，或佛光中音，而成斯妙刹。　　有见清净刹，以一光庄严，或见多庄严，种种皆奇妙。　　或用十国土，妙物作严饰，或以千土中，一切为庄校；　　或以亿刹物，庄严于一土，种种相不同，皆如影像现。　　不可说土物，庄严于一刹，各各放光明，如来愿力起。　　或有诸国土，愿力所净治，一切庄严中，普见众刹海。　　诸修普贤愿，所得清净土，三世刹庄严，一切于中现。　　佛子汝应观，刹种威神力，未来诸国土，如梦悉令见。　　十方诸世界，过去国土海，咸于一刹中，现像犹如化。　　三世一切佛，及以其国土，于一刹种中，一切悉观见。　　一切佛神力，尘中现众土，种种悉明见，如影无真实。　　或有众多刹，其形如大海，或如须弥山，世界不思议。　　有刹善安住，其形如帝网，或如树林形，诸佛满其中。　　或作宝轮形，或有莲华状，八隅备众饰，种种悉清净。　　或有如座形，或复有三隅，或如佉勒迦，城廓梵王身。　　或如天主髻，或有如半月，或如摩尼山，或如日轮形。　　或有世界形，譬如香海旋，或作光明轮，佛昔所严净。　　或有轮辋形，或有坛墠形，或如佛毫相，肉髻广长眼。　　或有如佛手，或如金刚杵，或如焰山形，菩萨悉周遍。　　或如师子形，或如海蚌形，无量诸色相，体性各差别。　　于一刹种中，刹形无有尽，皆由佛愿力，护念得安住。　　有刹住一劫，或住于十劫，乃至过百千，国土微尘数。　　或于一劫中，见刹有成坏，或无量无数，乃至不思议。　　或有刹有佛，或有刹无佛，或有唯一佛，或有无量佛。　　国土若无佛，他方世界中，有佛变化来，为现诸能事。　　没天与降神，处胎及出生，降魔成正觉，转无上法轮。　　随众生心乐，示现种种相，为转妙法轮，悉应其根欲。　　一一佛刹中，一佛出兴世，经于亿千岁，演说无上法。　　众生非法器，不能见诸佛，若有心乐者，一切处皆见。　　一一刹土中，各有佛兴世，一切刹中佛，亿数不思议。　　此中一一佛，现无量神变，悉遍于法界，调伏众生海。　　有刹无光明，黑闇多恐惧，苦触如刀剑，见者自酸毒。　　或有诸天光，或有宫殿光，或日月光明，刹网难思议。　　有刹自光明，或树放净光，未曾有苦恼，众生福力故。　　或有山光明，或有摩尼光，或以灯光照，悉众生业力。　　或有佛光明，菩萨满其中，有是莲华光，焰色甚严好。　　有刹华光照，有以香水照，涂香烧香照，皆由净愿力。　　有以云光照，摩尼蚌光照，佛神力光照，能宣悦意声。　　或以宝光照，或金刚焰照，净音能远震，所至无众苦。　　或有摩尼光，或是严具光，或道场光明，照耀众会中。　　佛放大光明，化佛满其中，其光普照触，法界悉周遍。　　有刹甚可畏，嗥叫大苦声，其声极酸楚，闻者生厌怖。　　地狱畜生道，及以阎罗处，是浊恶世界，恒出忧苦声。　　或有国土中，常出可乐音，悦意顺其教，斯由净业得。　　或有国土中，恒闻帝释音，或闻梵天音，一切世主音。　　或有诸刹土，云中出妙声，宝海摩尼树，及乐音遍满。　　诸佛圆光内，化声无有尽，及菩萨妙音，周闻十方刹。　　不可思议国，普转法轮声，愿海所出声，修行妙音声。　　三世一切佛，出生诸世界，名号皆具足，音声无有尽。　　或有刹中闻，一切佛力音，地度及无量，如是法皆演。　　普贤誓愿力，亿刹演妙音，其音若雷震，住劫亦无尽。　　佛于清净国，示现自在音，十方法界中，一切无不闻。」　　　　大方广佛华严经卷第十          
