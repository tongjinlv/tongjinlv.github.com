　　　　十住断结经卷第六　　　　姚秦凉州沙门竺佛念译　　　　碎身品第十五　　佛告最胜。菩萨摩诃萨入碎身定。使菩萨入此定。具足十种如住。何谓为十。一切世界如如住。一切诸方如如住。一切劫数如如住。一切众生如如住。一切诸法如如住。一切诸菩萨行如如住。一切菩萨愿中如如住。一切众定中如如住。一切诸佛世尊如如住。一切地界如如住。若有菩萨得此碎身定者。便获此十如如住。云何菩萨入众生碎身定。于是最胜。菩萨摩诃萨入碎身时。先入身内定从身外起。入身外定从身内起。入一身定从异身起。入异身定从一身起。入人身定从阅叉身起。入阅叉身定从龙身起。入龙身定从阿须伦身起。入阿须伦身定从天身起。入天身定从梵天身起。入梵天身定从欲界身定起。入天道身定从地狱身定起。入地狱身定从人道身定起。入人道身定从余道起。入千身定从一身起。入一身定从千身起。入亿身定从一身起。入一身定从亿身起。入阎浮里地有形众生定从瞿耶尼有形众生定起。入瞿耶尼有形众生定从郁旦曰有形众生定起。入郁旦曰有形众生定从弗于逮有形众生定起。入东方有形众生定从三方有形众生定起。入三方有形众生定从四方有形众生定起。入四方有形众生定从一切诸海有命形定起。入一切诸海有命形定从海神身定起。入海神身定从海水种定起。入海水种定从海地种定起。入海地种定从海火种定起。入海火种定从海风种定起。入海风种定从四大定起。入四大定从无有法定起。入无有法定从须弥山定起。入须弥山定从七宝山定起。入七宝山定从百草树木山川石壁定起。入百草树木山川石壁定从净洁香花一切宝器定起。入净洁香花一切宝器定从一切四方上方下方一切众生所乘服食具定起。入一切四方上方下方一切众生所乘服食具定从三千刹土有形众生身定起。入三千刹土有形众生定从三千大千刹土有形众生定起。入三千大千有形众生定从亿百千及三千大千刹土有形众生定起。入亿百千及三千大千刹土有形众生定从无限刹土有形众生定起。入无限刹土有形众生定从无数刹土有形众生定起。入无数刹土有形众生定从无量佛刹土有形众生定起。入无量佛刹土有形众生定从无边佛刹土有形众生定起。入无边佛刹土有形众生定从无称佛土有形众生定起。入无称佛土有形众生定从不思议佛土有形众生定起。入不思议佛土有形众生定。入无限无量不可思议佛土有形众生定。从无限无量不可思议佛土有形众生定起入极远有形众生定从极远众生定起入极近众生定。从极近众生定起入眼入定。从眼入定起入耳入定。从耳入定起入眼入定。入鼻入定。从舌入定起入舌入定。从鼻入定起入身入定。从意入定起入自入定。从自入定起入他入定。从他入定起入自入定。入一切有形众生定从阿僧祇刹土复及无限无量不可称计刹土定起。入阿僧祇刹土复及无限无量不可称计刹土定从一切有形众生定起。入声闻定从辟支佛定起。入辟支佛定从声闻定起。入自身定从佛身定起。入佛身定从自身定起。入一念定从百亿劫定起。入百亿劫定从一念定起入现在定。从现在定起入过去定。从过去定起入未来定复入三世定。如是菩萨随所入定。随所从起。入虚空界定从虚空界起。最胜当知。犹如有人为鬼所著。随彼鬼神持身所诣不自觉知。然彼鬼神托彼人身不自现形。菩萨摩诃萨亦复如是。意入内定从外定起。入外定从内定起。犹如有人身死神去无所依猗更不动摇。身亦不知神之所在。神自受形不知故身今为所在。最胜当知。菩萨摩诃萨亦复如是。初入有定分别等观。复入空定永不见有。前生后灭各不相知。菩萨复当观。犹如心自在度无极人。一身能化作众多身。众多身还合为一。识不从一身没即时生众多身。亦复不得识从众多身没生一身中。不从一至众多。不从众多至一。菩萨摩诃萨亦如是。入一身定众多定起入。众多定一身定起。譬如地界所润以水为本。所生万物各各不同。人界鬼界悉同其润。万物亦不自知我为所生。水亦不知我为所润。菩萨摩诃萨亦复如是。得是三昧。一为无数无数为一。无数不知所以为一。一亦不知所以为无数。是谓最胜菩萨摩诃萨一切众生碎身三昧。第八菩萨之所修行。住是三昧者。菩萨便获佛十号。加十功德而见叹誉。云何为十。所谓号如来。如如修如。号名为佛。佛者于诸法悉觉知。从此岸至彼岸。号名最胜。众生尊贵兴供养故。号名一切智。于一切智德悉具足故。号名无尽。为一切众生作覆护故。号名导师。令众生类示其正路故。号无等伦。于一切众生法界及诸众智皆具足故。号曰妙光。一切众生被蒙照故。号曰十力。所愿成办分别法智无著不可污故。号一切现。使一切法同一自在度无极故。是谓最胜菩萨摩诃萨获佛十号及十称叹功德。皆是三昧威神力恩也。菩萨摩诃萨住是三昧者。获十光明而自照曜。何谓为十。谓一切诸佛光明而自照曜。一切世界乘无不乘道场光明以自缠络。一切众生及教诫光以为香熏。四无所畏无量光明法界处所法界光明。出要之明一切无欲除爱之光。化一切众生感动光明。诸佛无猗无染著光。善思光明等正觉度无极光。一切法性如尔真际光。说除结患无上之光。若菩萨摩诃萨住是三昧者。得此十光明而自照曜。菩萨复当善学十无迹行。云何为十。意之所念身无行迹。口无行迹。意无行迹。空欲立处所。无行欲成行。不为有为法。不坏败法。不毁智业习无生智。学不学法应智辩智。无形之智义味清净。是谓菩萨摩诃萨住是三昧。有若干差特能断缘著。从一入若干种定。或起或思惟等分于等分亦不等分。从小至大从大至小。从狭至广从广至狭。屈而使舒舒而使屈。无身使有身。有身使无身。或起或定或定或起。有垢使无垢。无垢使有垢。觉此三昧者。能坏一切境界。如人坏坏瓶。犹如大咒之术防护为验。若干种色若干种声。或为咒所禁。或为幻声所使。咒者使役于神。幻者役于外形。见幻色者眼识所摄。闻幻声者耳识所摄。嗅幻香者鼻识所摄。幻所作味舌识所摄。幻所作诸形质身识所摄。有幻大幻回上为下回下为上。所作追寻。不可思量。意识所摄。如是菩萨摩诃萨住是三昧者。或散或聚现若干变。最胜当知。今当引喻有目之士乃达此耳。犹如诸天与阿须伦共斗。诸天得胜阿须伦不如。是时阿须伦自知不如。便设权计化作浴池生种种莲花。阿须伦身长七千由旬。还隐其形及诸兵众。却退入莲花茎节糸孔中藏。诸天求而不见。所谓阿须伦善解幻法。菩萨摩诃萨亦复如是。成就一切智慧之幻。从一地至一地。智无耗减。彼彼菩萨自相招致。号菩萨者。皆以智慧幻法而摄取之。如是菩萨入全身定。现散法定。譬如有人若在人界若在鬼界以种子著地。随时溉灌令得长大。子入于地果生于上。前子非后子。后子非前子。前子不离后子。后子不离前子。菩萨大士亦复如是。独受有形住此三昧。便能离有不处于有。亦如男女交会。男清女浊识处其中。在母胎中渐经十月。宿行清净福愿追随。形体支节转转充足。六根成就种性均正。识与六根源本各异。六根者受有之相。随行善恶而来受形。寻本来生如幻如化。菩萨大士亦复如是。以增上解脱心。以为父母。智慧之识而住受生。入无有定从有定起。或入有定。从无地而住。便能乘云虚空雷电。随时降雨多所润泽。然彼龙宫不在虚空非龙住处。于虚空中现若干变化。或[夭/明]或随使众生类仰而观之。宫舍依地降雨于上。变易之法何其奇哉。菩萨大士亦复如是。住此三昧及幻化之法。入无相定从有相起。入有相定从无相起。如是最胜。菩萨住此三昧。使空为地使地为空。亦无有难。犹如天上水精光殿舍众宝所成。若彼大自在梵天升此殿时。举目观见千世界十千世界。百千世界。三千大千世界。其中所有天宫龙宫阅叉犍沓和阿须伦迦留罗旃陀罗摩休勒。人及非人至三恶趣。须弥山铁围山大铁围山。黑山大黑山及七宝山。江河海源城郭村聚。山川树木药草花实。好丑清浊三千大千所有形质。至虚空界微细之形。梵天于彼宫殿悉遥见之。光光相照亦无微翳。犹如在此人间服饰悬在架上。亦如明镜见其面像。彼天宫者亦复如是。坐起往来饮食睡眠。悉在目前如掌观珠。菩萨摩诃萨亦复如是。住一切众生碎身定者。于诸三昧而得自在。获佛自在定。化众生自在定。游诸法自在定。成就行自在定。具足增上解脱自在定。于诸正受自在定。出入坐起自在定。得诸智慧自在定。弹指之顷以为一劫自在定。是谓菩萨摩诃萨住此三昧者。等正觉十自在定而自娱乐。菩萨摩诃萨显威无畏有十事。云何为十。谓显佛威曜过虚空界不坏精进于诸坏法得度无极。显菩萨行弘誓无畏游如来戏口度无极。显世界净显净虚垢照曜世界。显在众生示不思议。显诸菩萨不断经法。显至佛国供养礼事。显智慧业行本不可思议故。显分别三昧而无所畏。显入微妙定知所进趣以菩萨度而度脱之。显净佛国不断菩萨誓愿之法而自显照亦无所畏。菩萨摩诃萨处在俗中。现佛形像复无所畏。现转法轮为受化故。显诸如来善根之本。立在佛乘皆使成就。显意威足致度无极。复次菩萨摩诃萨思惟不起法忍。一一了达无数无限。亿百千劫所修行法皆悉在前。显法威曜燃炽道教。复次菩萨摩诃萨昼夜日月时节年岁。悉能算知菩萨用心。弹指之顷所用等智。知三世事了无差违现其无畏。是谓最胜菩萨摩诃萨住此三昧者。便能显曜诸度无极得十无畏。在大众中入定正受。碎身如尘善权方便。第八菩萨之所修行　　　　身入品第十六　　是时世尊告最胜曰。复次菩萨摩诃萨。还自观身身持身入。悉能分别了无处所。是时菩萨入身入持法界定意。于诸定中最得自在。身诸毛孔。一一毛孔。入法界定意三昧而得自在。于诸法界示现幻法。知有前世后世分别世法。了知世界亿百千事。无数无限阿僧祇劫诸佛世界。其中好恶悉能达了。观等正觉眷属成就。于净不净亦悉平等。不断善法大乘不损。心意牢固复不移动。于彼一劫百劫百千劫。亿劫百千亿劫。无限无量阿僧祇不可称计。非筹所算非意所度。如是劫数。诸佛世界。入正受三昧。复从中起入此间定。从彼间起游彼世界。便能成熟彼众生行。不失法界体之正法。三世往来无所挂阂。说法教化有限阂者。令知归趣慧眼碎入法。于诸法界而得自在。具足坏耳定度无极亦无挂碍。入鼻入定意不损善权。善入舌根定意解味所著。成就碎身定往来无碍。入碎意定而顺智识。彼菩萨摩诃萨作如是观。作如是知。住此身入定者。便获菩萨十千亿总持。于世转法轮随俗而入。复得十千亿箧藏之行清净无污。复得十千亿根门越一切智。复得十千亿神通周游无碍。复得十千亿定超过众定。复得十千亿神足游至虚空无边际界。复得十千亿力于诸众行渐渐增多。复得十千亿求望永断众想。复得十千亿止处现无所有。复得十千亿显威神变而现在前。是谓最胜菩萨摩诃萨获此十千亿行而不亏损。复次菩萨当念修行十千亿支节璎珞而自缠裹。复当修行十千亿具度众生者。复当修行十千亿乘。使众生类乘此乘得至彼岸。复当修行十千亿炎定三昧。照曜世界无闇冥处。复得十千亿义辩无应不应。复得十千亿弘誓。有来观者心不移转。复得十千亿信愿无邪倒见。复得十千亿正路菩萨所可往来周游之处。而净其迹。复得十千亿光明从面门出。复得十千亿典训显菩萨德。复得十千亿清净之本而净道场是谓最胜菩萨摩诃萨无量功德而自缠络。庄严道树不失本际。皆是菩萨趣道之具。若菩萨成就此众具者。便上菩萨位而得称誉。熏以德香为人所敬。所行众中辄得利养。现世德业不可穷尽。若有菩萨住此法界定意自在三昧者。生豪族家不处卑贱。众菩萨等以为眷属。住三昧已。遥见东方十亿阿僧祇等如来至真等正觉名字姓号国土大小皆悉分明。南西北方四维上下。十亿阿僧祇诸佛刹土及诸如来。皆能识知一一姓号。立菩萨行指示。道门。使彼菩萨而净佛土。放如来身无量光明。现如来眼不可思议。如来耳通无能限量。如来鼻通倍不可计。如来舌通广无边际。如来心通非无形观。如来神足无上之法所度无限。如来之道无上中下具成就故。如来名称远流布故。如来法轮常转不转现世转故。如来翼从现咨受故。如来正法无量无能中绝故。如来善根现称叹故。如来行普遍论无堪当故。如来种成就于三世无不降伏故。如来生一切诸法宣示愚人故。如来法处所显现智明故。如是最胜。菩萨摩诃萨现界清净为立处所。以佛重阴雨法甘露。一切诸佛境界。示有言教现诸佛法。幻形不真了诸法性。兴起自然不动转故。诸法形像分别义理。如来无量功德具足不可穷尽。是谓菩萨摩诃萨住此三昧。所游之方无所挂碍。复次菩萨住此三昧。游阴持入亦无障蔽。心为幻法知无量无限无边之法。安处诸菩萨。入此定意自在三昧。便能知诸佛如来等正觉名号姓字。一一名号。至十千亿阿僧祇等诸佛如来。一一名号至百千亿佛刹。安处菩萨身皆在中住。无量无限心想意想。复以无为巧便为立处所。一切诸法亦不忘失得度知见故。常亲近智海希现智故。住亦有处示现诸法无处所故。为立佛处示现广普诸法无前后故。示现根门无碍智慧利法。善用智分别故。不毁威仪为立诸界无往还故。为示现慧处。所净无碍智故。示现成等正觉故。显曜法界无增减故。是谓菩萨摩诃萨住此三昧中。便能发趣于大乘迹。菩萨摩诃萨复当修习十趣海门而无厌足。云何为十。所谓佛海现无厌足。人海动转不动转化无厌足。法海增益智无厌足。善田海生无厌足。住无有法亦无观行神足功德海。无处所亦无厌足。显智明海。执慧无分散故。住根门海。从一地至一地慧无乱错故。住心意海。尽能觉知一切众生。若干种心若干种意知无量心有增有减。住修行海。具足众愿故。住弘誓海。要成就究竟清净出要故。是谓菩萨摩诃萨住此三昧。便能获此十趣海门而无厌足。菩萨大士之所修行。菩萨摩诃萨复当思惟十第一无生。云何为十。所谓观众生类第一一无生。观天豪尊第一二无生。观最上梵天第一三无生。观世护心不坏第一四无生。观在众生独步无侣第一五无生。观降魔众心定不乱第一六无生。观五趣无形第一七无生。观诸众生亦无染污第一八无生。观尊贵诸佛法第一九无生。观自在出要显曜第一十无生。是谓菩萨摩诃萨当念思惟此十第一无生。菩萨复当思惟。众生界所趣生有十事。云何为十。所谓出家坚固化诸众生。立不退转行精进力。清净无著力无染污一切法空故。休息力成就诸法自在故。成就心心转不转力分别议故。具足自然法力成大智慧故。成办无碍力以说法故。无畏力成就为法立处故。成就意断力未知已知。智成就无二力无生灭故。是谓最胜菩萨摩诃萨。思惟此十力。最大力。无比力。不上不下力。无量力。育养力。不动力。善趣生力。不怒力。智炽盛力。勤苦积行力。是谓十力当念修行。复次菩萨当善思惟十力。云何为十。所谓善入空力。善清净力。善微妙力。善法身力。善世法力。善燃法力。善根寂力。善未曾有力。善觉寤力。善超度力。是谓菩萨摩诃萨住此十力便能摄持定意。菩萨摩诃萨。复当思惟二十力得至定门。云何为二十。所谓大人之力。亲近善知识力。等正觉究竟力。本修善根得亲近力。无量善根被熏香力。得如来度不度力。降心秽垢无生灭力。增益菩萨念不断力。庄严菩萨得欢喜力。助菩萨善不断法力。除菩萨心无缘著力。充菩萨愿无所求力。成菩萨意思惟定力。获菩萨根无错乱力。立法王力。无著无量身力。得善权方便智慧之力。于一切法无畏难力。立众生本不漏失力。于诸众生独步不娆彼力。是谓菩萨摩诃萨住此定者。乃应无所有力。过诸罗汉辟支佛上。乃能入于菩萨定力　　　　辩才品第十七　　尔时最胜菩萨前白佛言。云何菩萨。具足众德断众生望。充饱一切令无嫌恨。佛告最胜。谛听谛听善思念之。今当与汝善分别之。菩萨从初发心以来至于成佛。要当庄严清净道场。放大光明照彼境界。幽冥之处皆蒙其光。其见光者心不怀惧无所畏难。心遂炽盛倍加欢喜。增益功德不离净行。自净其行修无上道。使功德业不可穷尽智无边崖。菩萨行法亦无有边行。菩萨乘亦无有底。菩萨境界不可思议。非是罗汉辟支佛所能筹量。菩萨所度复无边幅。成就众德复无崖畔。菩萨所净不舍弘誓。菩萨出要指示道门。欲论菩萨诸法端绪而不可得。菩萨摩诃萨从无数劫方得为菩萨。然后乃成菩萨之道。有来亲近奉菩萨者。增益劝发成菩萨德名称远闻。其闻名者皆来承事宿卫供养。欲为后世良祐福田。若有众生见菩萨者。辄为说法无上之智。前闻法者而无厌足。广布慧明不毁法性。所以然者。闻法众生承受正教倍增智业。颁宣正训无有耗尽。菩萨摩诃萨住此三昧中。便能广布诸善功德。菩萨以无限无量不可称计旷大之意。一一施意随其前缘入三昧定复从定起。自省法性之观。因此三昧而知三昧境界。分别无数三昧。定意观三昧。广普观三昧。无欲观三昧。相观三昧。所现观三昧。威仪观三昧。猗观三昧。念观三昧。待观三昧。喜观三昧。安隐观三昧。护观三昧。出要观三昧。弃舍已生。未生皆舍。应禅悦定意。虽游于定亦不染定最胜当知。犹如阿耨达大龙王宫殿皆七宝成。阿耨达泉出四大河。四门流盈不伤生苗。泉水清彻亦如虚空之色。是时四河从四门出。而趣四方皆归于海。其四河者。一名恒伽从象口出。二名私头从师子口出。三名私陀从牛口出。四名婆叉从马口出。此四大河从四口出。趣于四方归于四海。恒伽大河者。车磲真宝以为象身流出其水。私头大河者。真金刚宝以为师子身流出其水。私陀大河者。以马瑙宝以为牛身流出其水。婆叉大河者。青琉璃宝以为马身流出其水。此四宝者。皆天上宝非人间宝。此四大河。当初出处各各广一由旬。流时庠序寂无声响。一一大河各各右绕神泉七匝皆投于海。七匝中间相去一由旬。间生若干杂种莲花。优钵莲花钵头牟花。须犍提花满愿犍提花。众宝杂珍皆生其中。复有种种微妙熏香。其色香美。若干种宝自相照明。其有睹者观无厌足。珍奇异宝视表见里一由旬内宝宝相照。如摩尼珠靡所不曜。其七重内异类众鸟。悲哀和鸣共相娱乐。复有百种神树药草。香风远布彻彼随沙门境界。然彼阿耨达龙宫殿舍。东西南北各五十由旬。纯以七宝以为挍饰。复以若干种异色摩尼宝杂厕其间。复以摩尼宝珠悬在虚空。以为日月星辰罗列虚空。牛头栴檀薪以用供厨。于宫殿中一日三时雨众香花。优钵莲花拘牟头花。分陀利花须犍提花。满愿犍提花。若干种宝以成宫殿。光光相照明明相续。如彼阿耨达泉出四大河。从四口流趣于四海。菩萨摩诃萨亦复如是。得四辩才无滞之河。分别四道归于智海。如彼恒伽河者。车磲真宝所成从象口出水流至于海。菩萨摩诃萨亦复如是。从青白法口出无量义。尽是如来秘藏之箧解畅深义。皆令诸法各得名字。布现法味燃智光明。皆使投于无边智海。譬犹如彼私头大河真金刚宝以成其体从师子口流至于海。菩萨大士亦复如是。演出法辩御佛金刚。护诸生类使得照明。执智金刚投无碍海。如彼私陀大河马瑙宝所成从牛口出流至于海。菩萨摩诃萨亦复如是。演出应辩有疑滞者永无犹豫。亦使众生无诤讼者。随机报应分别义趣。使众生类纯熟其行。皆令归趣无缘著海。犹如婆槎大河青琉璃所成从马口出悉投于海。菩萨摩诃萨亦复如是。得无尽辩思惟诸法亿百千劫于中示现而无穷尽。善法营护将至善道。令诸守禁之人悉归佛海而同一味。如彼四大江河右绕阿耨达泉七匝。趣于四方而归四海。菩萨大士亦复如是。身行成就亦不有左。口行成就亦不有左。意行成就亦不有左。意志所修智慧为首。如彼四河趣于四方而归于海。菩萨大士亦复如是。乘四智慧之辩趣于四方。于是菩萨当观一切诸佛所住之方。承事礼敬不失威仪。复次当现一切诸佛之法光曜。执总持法使不忘失。复次现诸智度。具足菩萨众行之本。复次现大慈悲。处在众生现转法轮。如彼四河绕阿耨达七匝。于其中间有诸杂种。优钵莲花拘牟头花。分陀利花须犍提花。满愿犍提花。及诸香花香熏四方。菩萨摩诃萨亦复如是。从初发意至成作佛。于其中间化导未被训众生。劝进说法至不退转。为演正受从亿百千劫亦无疲极。一人不度终不舍之。净佛国土严治住地。入师子步定意三昧。进向道树意如金刚而无异难如彼阿耨达泉七重之内生。七宝树以自庄饰。众果香花不可称量。菩萨摩诃萨亦复如是庄严佛土清净之国。生三十七道树之花。觉观道心思惟正法。如彼阿耨达宫殿纵广五十由旬。清净无瑕秽亦无风尘坌垢。菩萨摩诃萨亦复如是道心清净而无瑕秽。内怀种种善本功德。具足无量定意法门。犹如阿耨达泉以牛头栴檀。及众杂宝以为垣墙。菩萨摩诃萨亦复如是。道心所念十亿百千智所见围绕。不缺所誓本无心通。成心通行智业成就。众善根本悉为清净。犹如阿耨达宫内纯以真珠虎珀以厕其地。出若干种光靡不照曜。菩萨摩诃萨亦复如是入极微智意所规度不可思议。将护众生出无忧泽。以若干种珍宝璎珞而自庄严。亦不毁坏法界体性。住诸如来无为之室。意之所趣终不退转。如彼阿耨达龙王。与诸小龙而作覆护。有恐惧者使无所畏。左右神龙皆有威德。及海中诸小龙王皆来朝贺。菩萨摩诃萨亦复如是。为一切有形众生怀恐怖者而作覆护。随时将育令无怨恨。界内越界心等如空。虽处于世布慧光明。将护萌类如身无异。如彼阿耨达泉出四江河遍阎浮地。诘屈周障而归于海。所经过处多所润泽。菩萨摩诃萨亦复如是。乘四智之海。载诸天及人魔若魔天释梵诸天人及非人皆使趣于大智之海。发于无上正真之道。十力无畏十八事不共。至道树下终不退转。所谓四智河者。一曰愿智之河。恒常誓愿度众生故。亦不猗内身无所著。二曰具足智度无边之河。净菩萨道摄一切界。来往周旋亦无所著。所闻无尽亦不有尽。出三世智演非常苦空非身之义。三曰菩萨定意智海。以无央数定而自庄严。游至十方诸佛刹土礼事供养诸佛世尊。演出诸佛无源之海。第四名曰大慈悲河。使众生类安处慈悲立不退转。拔一切苦使无热恼。复以无数善权方便。导彼前进无所顾恋。十力之海多积珍宝。有缘著者知趣所归。如彼阿耨达泉出四大河悉归于海。无尽无穷不可思议。菩萨摩诃萨亦复如是。得增上弘誓。成就愿智修菩萨行。智慧观法亦不可尽。成无上道而无疑滞。亦知诸佛普集定意。以佛所乐而娱乐之。如彼阿耨达泉出四大河。夫一河者分为五百支。一一五百悉归于海。不娆众生无所伤害。菩萨摩诃萨亦复如是。依猗弘誓之慧志不移动。修普济之行慈及一切。现有相无相觉一切法。行无碍智不断法本。教令出要住无碍地。犹如阿耨达泉七重中间生若干种珍奇宝物。光光相照与日光同明。所照之处百倍千倍悉蒙其明。有目之士观阿耨达宫五色玄黄。如日在空靡不蒙赖。各各形质自有光明不相逼迮。宝宝相[打-丁+棠]出若干声。声甚柔软听无厌足。菩萨摩诃萨亦复如是。住此法界自在定意。观一一毛孔无数无量亿百千如来。及佛刹土菩萨弟子。众会多少听闻法味。执持不忘昼夜讽诵。如救彼人溺于深渊。现如来身遍诸世界。不可思议不可度量。复往亲近诸佛世界。礼事供养现闻法味。于百千劫所入定意。亦不见长亦不见短。亦不见大复不见小。菩萨观见一一毛孔。诸佛如来国土城郭。弟子翼从众生多少。若干种形言辞不同。周旋往来随意所造。各随志愿共相娱乐。亦不见迮复不见宽。所以者何。其有菩萨入法界定意者。心微难见亦无形质。行迹极细无以为喻。生生自坏亦不自知。三昧境界不可思议。思惟禅行所游境界无能思议。诸佛住处亦无处所。显佛威仪不可穷极难为难行。终不中舍失菩萨行越诸魔界。不牢固者安处无为获清净德。具足如来十力大要。欲求无上无限之业。修行正法深妙之义。不以为难。菩萨摩诃萨亦复如是。随其心意。一念之顷从三昧起知三世事。寻能分别善恶所趣。于诸法界而得自在亦不猗内复不猗外。推寻本末不见端绪。都无处所亦不见想。以度众想辩诸义辩。游佛国界礼事供养亦无厌足。入诸法界思惟分别尽其原本。不处无为不堕边际。修一切智不著于智。虽有往来不见周旋。观智如化实无有化。众生等分亦复如是。寻其根本无能齐限。净诸世界不见有净。宣示众生苦为何生为从何起。苦空非身无我人寿悉无所有。为现若干无常之变。不处生死不著泥洹。越一切劫度诸死地。观诸相貌意不迷惑。然彼菩萨以善权方便谛满众智。至竟清净志不移易。观诸世界及诸众生。有往还者无往还者悉令度脱。使诸众生智无减少。一切世间法界威仪。次法得法不失次第。观佛积行亦无厌足。依诸佛藏致大珍宝。于诸三昧权现无碍。如尔自然守护。无滞深法句义。所畅道教不可穷尽。辩才大智分别字体演出总持畅若干种诸佛秘藏。已以离淫亦使众生无淫怒痴。菩萨大士无数劫中行权方便。现显若干种种之道。随类化之令得度脱。一切诸法自然度脱不见自然。度不度故立大慈悲。于诸众生亦不见有众生之想。数出入息。有息出时有息入时。了诸世界性本自然法自常住。前人行者自起识者谓为不定。不见动转言法流驰。虽化众生不见有化。净三戒场入如来室。兴诸法想心获无畏。说法清净而转法轮不可毁坏。道心隆盛终无罗汉辟支之意。是谓最胜菩萨摩诃萨得此法界自在定意三昧。大事增益上菩萨位终不虚劳　　　　权智品第十八　　复次最胜。菩萨摩诃萨复当思惟第十权智定慧三昧。当念修行。云何菩萨修行第十权智定慧三昧。于是最胜。菩萨摩诃萨有三昧名无量定意。菩萨住此三昧者。观知无量身行。观知无量口行。观知无量意行。观知无量佛刹而往庄严。观知无量众生以知往降。观知无量受化众生智业成就。观知无量放大光明接未度者。观知无量放大人威相之光靡所不照。观知无量转正法轮。诸天世人魔若魔天梵释四天王所不能转而独能转。观知无量菩萨游诸佛刹。与诸众生而作导首。虽得佛力不依于力。自放身意如无所放。获佛智慧亦不猗慧。以佛兴起而发起之。执佛神足度无量境。以佛清净而清众行。以佛所行而过其行。以佛之量过诸所量。以佛奋迅之定不怀怯弱。得佛清净而行佛事。菩萨摩诃萨住此三昧已。普观一切智。以观一切智。复观一切智业。已观智业寻能修智。以能修智便受智教。已受智教思惟妙智。已思妙智便求智缘。已与智缘便得解脱之智。以得解脱便得解脱无余。以得无余便应法律。无上正要。长菩萨行成菩萨业。进菩萨意忍菩萨苦。退菩萨恶入菩萨藏。执菩萨明除菩萨冥。住菩萨地现菩萨相。擿菩萨聋净菩萨声。菩萨闻是亦不动还。复不怀惧亦不退转。心不患厌不念有益。亦不舍离复不有疑。亦不中断亦不依猗。菩萨闻见所以然者。菩萨摩诃萨在诸众生随类而入。观察法则成弘誓心。与彼众生而作模范。御大乘法入佛江海。直至所趣不失于彻。菩萨摩诃萨常当思惟三大弘誓。执弘誓心导引众生。而从此岸将至彼岸。何谓名为三大弘誓。一名增上弘誓。二名增中弘誓。三名增下弘誓。复次菩萨复有三弘誓。何谓为三。所谓一名中上。二名中中。三名中下。是谓三弘誓。复次菩萨复有三弘誓。何谓为三。所谓一名下上。二名下中。三名下下。是谓三弘誓。最胜当知。菩萨摩诃萨获此第十权智定慧三昧者。乃能逮此第一增上大弘誓心。育养众生净佛国土。执权行智离爱欲缚。善学深入菩萨一相。解知诸相亦无有相。善了菩萨幻化之法。立众生意在于坚固。施心系意尽为萌类。当来过去现在诸如来无所著等正觉。行大慈悲普覆一切。其无智者为现慧明。盲无目者为作眼目。无救护者为作覆护。充足一切诸佛之法。使有希望众生除法之想。所以然者。犹如长者积财千亿。金银珍宝车磲马瑙。真珠虎珀库藏之中。加有如意明月珠宝。所至著处靡不照曜色像第一。彼珠性分体自明故。菩萨亦复如是。得心意珠出智慧门。以智光明普有所照。通达往来无所挂碍。入此定意亦无留难如彼明珠光明所照。自现志能本性自尔。无能制使令不尔者。何以故。体性自然无能使不然。然亦不然。不然亦不然。不见众生然。不见众生不然。最胜当知。众生亦出于然。亦出于不然。云何众生亦出于然亦出于不然。所言众生出于然者。五道科限流转　　不断。一身百身或千万身。一劫百劫或千万劫舍身受身。成就四大长育五阴。是谓众生出于然也。云何众生出于不然。于是众生体性本空。空亦无识复无想念。时彼四方有四风起。一为地气风吹至空。二为水气风吹至空。三为火气风吹至空。四为风气即空风是也。神交识碍忽然相值。五法交集乃成形体。遇天为天遇人为人。随形所染即成其身。设有地气无水火风亦不得成。设有水气无地火风亦不得成。设有火气无地水风亦不得成。设有风气无地水火亦不得成。设有神识猗空自管无地水火风亦不得成。菩萨当观识为空性法界所摄。有识四大五法。相应成五阴身。健利速疾即于空界。识自觉冷粗涩坚[革*卬]。寻知离空专意思惟。心念空想寂然无为。即自开寤于虚空中不来此世。入无为无余泥洹界而取灭度。若彼识神迟钝不利。[梦-夕+登]瞢恍惚不信离空。谓为己身即是虚空。因形受对当趣生门。遇善则善遇恶则恶。遇善众生信有善恶。知今世后世尊卑长幼。厌患世苦习善不惓久乃得道。遇恶神识永离于善甘心行恶。流转生死涉地狱苦。识神受恼暂无停息。方自觉寤念本所行不应禁律。渐自改责舍恶就善。从初发心涉历劫数积功累德。具一切行乃得成道。是谓众生亦出于不然。菩萨摩诃萨常当思惟一心观察然与不然。云何菩萨观然不然。然者世法不然是道。然者是累不然无著。然者是有不然是空。然者有识不然已离。然者有名有生有老有病有死。不然无生无起灭法。亦不流转驰趣五道。菩萨当念。舍然有法修无然行。众知光明无所挂碍。舍灭己法自然不起亦不见灭。净于十方一切世界未度者度。虽有亲近亦不见近。为人执劳不计有苦。荷负重担常为元首引入法海求无乱定。采致无限无量珍宝五分法性空无想愿。禅定解脱相好神足。以此为宝心不怀惧亦不恐怖。复有三昧名无为定。菩萨摩诃萨住此三昧者。以显曜正受净众生迹。不以为厌。于诸众生演法性空。解空众生乃得时寤。回心就道终不退还。尔时世尊告最胜曰。如我今日住此法界自在定意。以天眼观上虚空际。不然众生所处之界。弹指之顷。亿百千众生不可称计。始欲受形来趣生门。尔时十方无数恒沙诸佛世尊。皆以化身住虚空界。与彼四气神识说虚无之法适空复离空。造离识亦然。我空计我有。永以离空矣。若彼猗空受识之形。思惟空观者。即于空界舍识形质。入无余境而取灭度。不来此世受五阴形涉诸苦恼。如来权智无形。度识入虚空界。现其奇特神变德化。或现诸佛清净国土。或时住立贤圣默然。或时经行讽诵不惓。识虽不睹但诸佛世尊威仪礼节初不有废。菩萨当观虚空所覆无边刹土。虚空亦无是念。我今乃覆尔许刹土。空亦不自念极有功劳。何以故。空之所覆本性自尔。法不变易自然常住。法不动转亦不若干。不生不灭复不变异。所以然者。虚空法界性自然故。菩萨复当思惟虚空神识。识有三相。云何为三。一趣。二悔。三亦不趣亦不悔。云何虚空神识一趣。所谓一趣者。趣向生门长育阴种。随类染神便受其形。菩萨当知。虚空神识亦有中止。识合四气来趣中止。中止受形。或经半月或经满月。或经三四五六七八九十十一十二月。便从虚空中止来趣五道。五道中止便现在前。入五道中止已。或经一二三四至十二月。天化中止亦无日月年岁之期。地狱饿鬼畜生亦有中止。各各不同空识中止。澹然无形而不可见。至阿维颜诸佛世尊乃能见耳。是谓菩萨摩诃萨虚空中止趣向生门。云何虚空神识识有二悔。所谓二悔者。四气以合识处其中。悔受其形心念空想。泊然无为不计想著。又诸佛世尊以化佛性。住教寻时得寤。于无余泥洹界而般泥洹。最胜当知。诸佛世尊于三世中教诫众生。令得至彼无为岸者不可称数。为一众生周旋三世执劳勤苦。无数方便化令得度。虽处苦恼不以为劳。亦复无有疲厌之心。如来出世化诸佛身。在虚空界神识中止。为说极微无上道教。中止父母神识觉寤。受化法言即于彼处。入无余泥洹界而般泥洹不可称计。多于十方诸佛世尊。所度众生无以为喻。是谓菩萨摩诃萨住此法界定意自在三昧者。便能执权行智。修无量法乃上菩萨位。云何第三虚空神识亦不有趣亦不有悔。所谓亦不有趣亦不有悔者。空界法性识处其中。中止形质如影如光。极微极细念空意识。不逮无为之境。退不及人间之有。是谓菩萨摩诃萨亦不有趣亦不有悔。尔时最胜菩萨前白佛言。世尊如是。世尊所说。虚空神识虚空中止形如光影。阿维颜菩萨诸佛世尊乃得见耳若使四气神识及空中止有往来者。彼泥洹界及第一义。亦当有神识亦当有中止。设有识有中止者彼泥洹界与虚空识及空中止。有何差别。设无差别则无泥洹。以无泥洹则无道果及三乘法。生死法界及泥洹界。则无有异。泥洹则是生死。生死则是泥洹。世尊。如我从佛所闻虚空神识。及空虚中止倍增疑惑　　尔时世尊告最胜曰。彼泥洹界及第一义。亦有神识亦有中止。泥洹神识及彼中止。与空神识中止法性各别。泥洹神识泊然不动。亦不移易亦无生门。当所趣向亦复无有生老病死愁忧苦恼。言识永灭亦不永灭。言识更生亦复不生。彼中止者以永寂为中止。佛告最胜。如来出现于世。过去当来现在恒沙诸如来等正觉。不取泥洹亦不永灭。若佛世尊入泥洹者。则非正觉非具弘誓。佛告最胜。三世诸佛世尊有名号以来吾未见有入泥洹者。正使将来诸佛出现法界。周旋止住有余泥洹。不入无余泥洹之境。最胜当知。如来神识泥洹神识则无有异。但为泥洹神识。无形无影亦无光相。不动而不可移。如来识者。有动有移。彼识此识一而不异。唯有动不动而有异耳。菩萨当观空。空有识有止。有有识有止。若复有法在泥洹外者。有识有止。是谓最胜虚空神识虚空中止。泥洹神识泥洹中止。是谓各各差别。　　　　十住断结经卷第六　　　　十住断结经卷第七　　　　姚秦凉州沙门竺佛念译　　　　化众生品第十九　　尔时最胜菩萨白佛言。世尊。云何菩萨摩诃萨涉历生死执勤苦行。从一佛国至一佛国。育养众生庄严道场。虽化众生亦不见化。亦不见众生。亦不自见我有所化。所以然者。以法性观虚无寂寞无所有故　　佛告最胜。如是如是如汝所言。菩萨摩诃萨执大弘誓无边幅意。育养众生净佛国土。虽化众生亦不见化。亦不见众生。所以然者。以法性观虚无寂寞悉无所有。皆空皆寂无形无相不可见故。一切诸法法亦自空。众生众生自空。国土国土自空。泥洹泥洹自空。菩萨菩萨自空。如是最胜。菩萨当作是观。深入法要解知诸法。一相如尔。诸法众智虚寂无为无所染著。菩萨摩诃萨亦复如是。御意趣道心难沮坏。必至无上正真之道为最正觉。志如金刚亦不转还。璎珞道树以无为法。从初发意至于道场。坐树王下。已降当降未降之徒。于其中间不兴慢意。我胜彼不如慢。我与彼等慢。彼胜我不如慢。增上慢增中慢增下慢。中上慢中中慢中下慢。下上慢下中慢下下慢。如是菩萨摩诃萨当念思惟除此诸慢。亦不嫉妒隐贡高心。菩萨入定观察众生。应度不度。以善权方便入于五道八无闲处。若有众生应受化者。便与彼人作朋友知识。或为父母兄弟眷属。或为大富豪尊长者。随前众生给施穷乏。出无量藏金银珍宝[王*车]磲玛瑙真珠琥珀好明月珠及如意宝珠。或以饭食床褥卧具病瘦医药。悉以给施无所吝惜。或复有人至菩萨所。殷勤求索头目手足国财妻子七珍之具。悉能惠施亦无施想。是时菩萨。便入法界自在定意三昧正受。以权方便与彼众生说虚无法。汝等当知。法者无为亦无所为。分别六情都无有主。若眼见色色亦无对。众生愚惑于中起识。分别思惟眼识无主。若耳闻声鼻嗅香。舌知味身知细滑。意分别法。菩萨观察都无所有。法起随所处起。法灭随所处灭。起不知起灭不知灭。十二因缘十八本持亦复如是。或时菩萨入师子奋迅三昧。复能示现若干种变。于中演畅清净音声。现已国土众宝庄饰。香花芬熏五色玄黄。威仪清白。志如安明。不可移转。复现无量定意法门。如来恒常所娱乐者。一切诸法众生根本。皆现在前。是时菩萨复以神足。入无量定而自示现。处一莲华结加趺坐现其色身无限无量阿僧祇劫诸法功德。净除众生想著之迹。导引菩萨出要之路。依一切智演甘露法。畅慧光明示现佛慧无所染著。或以珍宝起七宝塔满一天下。或二天下或三或四。或至梵天至一究竟天。住寿经劫不取灭度。或时菩萨以权方便。入无为静定具诸善根。不舍如来具一切智。以三昧力训诲众生。或有众生应闻声教而得度者。或有众生应闻香教而得度者。或有众生知其味义而得度者。或有众生身获柔软而得度者。或有众生体法意悟而得度者。是时菩萨复作是念。闻声众生必欲闻我清净之义。我今当演如来八音音演八句。苦音习音。尽音道音见苦向苦见习向习。见尽向尽见道向道。是时众生闻如此声。意不开悟欲睹光明及其身体。菩萨入定以平等观。便化地种山河石壁。树木华果尽为七宝。车磲马瑙水精琉璃珊瑚虎珀皆放光明。明明相照翳日月光。是时众生意不开悟。复欲得见日月光明。菩萨观察知彼心念。即入无碍心念三昧。放千亿无数毛孔光明。一一光明有七宝莲花。一一莲华有七宝台。一一台上有七宝盖。一一盖下有七宝座。一一座上皆有如来。与彼众生说苦原本。生苦无苦是无苦谛。生习无习是无习谛。生尽无尽是无尽谛。生道无道是无道谛。彼闻声众生及见光者。闻苦音响心怀厌患。各兴苦空无我之想。无生灭想便于坐上。尽苦原底应清净响。是时座上闻香众生。意不开悟复生斯念。我等意乐极妙之香。然今大圣乃说声教。菩萨知彼众生心念。便入极微众香定意正受三昧。便化地种山河石壁树木华果尽为香熏。牛头栴檀鸡舌艾纳。跋香梦经木榓酥合。分陀利花须干提花。满愿干提花青莲芳花。如是众花数千百种。普遍四方靡不闻香。是时众生虽闻此香意不开寤。欲使香中出于道教。尔时菩萨知彼众生心中所念。便于香中说六重之法。是时闻香众生心开意寤。毕此世患更不来生。尽于苦际即成道果。是时座上贪味众生意不开寤。便作是念我意在于乐著妙味然今大圣乃说香教。实非本心之所贪慕。菩萨知彼众生所念。便入极微净味定意正受三昧。便化地种山河石壁树木花果。尽为甘露自然饮食。香气芬熏甘美无量。尔时众生虽获此味意不开寤。意欲贪前自然奉送。及见其形乃果我愿。菩萨知彼众生心念。便入速疾无碍三昧。便化地种山河石壁树木华果尽为众生。一一众生擎若干种自然甘露。甘露食中出斯辈声。甘味在外舌识而尝。二法交会乃兴尘劳。我今自节知足为上。趣欲支形使痛不生。如车须膏以致重载。疮痍得药勉济其痛。如此法教皆出于味。众生闻之心开意寤。毕此世患更不来生。尽于苦际即成道果。是时座上众生之类。贪细滑者意不开寤。便作是念。我今意在贪著细滑。然今大圣乃说妙味。实非本心之所贪慕。菩萨知彼众生心念。便入极欲微细柔顺定意正受三昧。便化地种山河石壁树木花果。尽为众生。一一众生皆被自然劫波育衣。天缯天彩以自缠络。众生见之以手亲近。自觉柔软不可获持。意念一衣百副自至。众生心寤方自克责。咄哉何为贪著此衣。将非自坠增于尘劳。形为枯骨缠以血肉。便闻空中出斯辈声。男子当知。人间五乐非真非有。心著细滑渐兴牵縺。念自克责舍此贪爱。尔时众生闻空中声方乃得寤。毕此世苦更不来生。尽于苦际即成道果。是时座上众生之类。贪于法者意不开寤便作是念。我今意在微妙之法。今日大圣乃说细滑。实非本心之所贪慕。菩萨知彼众生所念。便入无量法界定意三昧正受。便化地种山河石壁树木华果。尽为众生。一一众生皆说六度无极。空无想愿禅定解脱。有为无为有漏无漏。生灭著断斯无所有。或时菩萨观众生心意之所趣。便设权计现身色相隐没自由。腾在虚空作十八变。从空往来无所挂碍。或复示现国土城郭演说佛法。使众生类逮不思议诸佛要定。是时菩萨所化城郭。人民周旋各各无限共相敬待。如父如母如兄如弟。谦恭卑下常先兴敬。菩萨尔时复入无喻光明。令诸菩萨入此光明结加趺坐。或坐高座或坐莲华。遍满世界无空缺处。或现佛身坐宝莲花。皆演诸佛六度无极。空无相愿禅定解脱。复以如来十八不共四无所畏。加被众生各蒙得济。尔时菩萨复以神足之力放大光明。现佛世界亿百千国。一一光明各各引致亿百千众生。乘光至此闻法得度。一一毛孔有十亿光明。一一光明有十亿国土。时化国土有自然自寤摩尼宝。以种种珍宝杂厕其间。其摩尼宝悬在虚空去地十仞。珠光明彻靡不照曜。复有奇异摩尼之宝以为庄严。一一宝上十亿江河沙刹诸佛国土。十亿百千楼观台阁。一一楼观有十亿百千佛土宝莲华师子之座。一一宝师子座有十亿百千国土神宝莲华。一一花上有十亿百千如来坐师子座。一一如来放大光明。覆十亿百千佛土。一一佛刹土有十亿百千如来师子无畏之德。一一无畏之德有十亿百千众生居处。一一众生有十亿百千现诸佛国。一一佛国有十亿百千法句义味及诸佛法。一一法句义味之法。有十亿百千生诸经法炽然尘劳。乃至诸法定门亦复如是。一一诸法门中演出无量众智相貌不退转法。若干种智义味不同。一一所转法轮之中。度十亿百千众生得纯熟行。一一众生刹土复有十亿百千佛国。各化己界使趣善处。令众生类咸至佛道。菩萨大士入此三昧。自现无量威神之变。三昧境界未曾所有未曾所见。所化穷异非心所度非意所图。内外中间睹无处所。亦不见来时亦不见去时。所以者何。斯由诸法体自然故。百劫修行欲尽其垢。行如来誓加于众生。复于无量无限数劫。无著无住亦无所染。亦复无能为立名字。寻其根本永无处所。若使有人欲设权诈寻究此定造化形相。义极甚深不可思议乃是诸佛所应行法。非是罗汉辟支所修最胜。复当思惟此理。菩萨谦苦游于八难。观众生意有爱欲心。无爱欲心。有多有少亦悉知之。有嗔恚心无嗔恚心。有多有少亦悉知之。有愚痴心无愚痴心。有多有少亦悉知之。若彼众生有爱欲心。偏著女色计好肥白。心玩不能去离。是时菩萨。复现权诈广设方谋。辄为示现觉观恶露不净之想。于众生前现身无常。四大散落落在异处。一日二日乃至七日。形体[月*逢]胀臭处不净。或时死尸血肉消尽筋骨相连。复现异变若干种形。或现髑髅髀骨臂肘各在一处。久久转变似白鸽色。岁月转久与粪土同。如是菩萨众生观已。便自开寤乃知妄欲。是凡夫行堕入恶趣。非归正道心自改悔。追昔不及乃投大圣。遵修梵行入清净渊。洗淫欲垢练神弃缚。逮成无上至真正觉。净己国土育养众生。是谓菩萨观爱欲心。便为说法得成道果。菩萨当知或有众生无爱欲心。意局在小不至大道。菩萨劝勉成就平等正觉道也。以智慧藏无二之法。导引指示令知正路。安立大乘不取小道。从无数劫积功立德行善不惓。意迷心惑不别真伪。今乃自觉不到究竟。云何菩萨无二之道。菩萨修行不二道者。菩萨常净不处于净。于净游乐外化众生。是不二道。菩萨常寂外现如乱。于寂游乐而化众生。是不二道。菩萨入定未始有错。从定意起外化众生。是不二道。菩萨施心初不怀悔。持无想报牢固之意。外化众生使除三想。是不二道。菩萨戒具未始有缺。复以禁律外化众生。是不二道。菩萨甚深智虑广远。不自叹说有所成办。内常一心无所沾污。是不二道。执智造化实无边崖。于中捡意使不分散。亦以此法诲化众生。令过旷野无忧之泽。是不二道。菩萨修忍正定三昧。现身勤苦处在山泽无人之处。或近村聚现行乞食。或经一岁至百千岁。或经一劫至百千劫。于中现身受无量苦。尔时山中人及非人。或罗叉鬼二足四足及无数足。各赍刀杖来触菩萨。或以利刀而截其鼻。鼻寻还生如阎浮果。最胜当知。阎浮果者。取一生两取两生四。取四生八取八生十六。取十六生三十二。如是展转树尽为果无复树形。亦复不见枝叶茎节。菩萨入定行忍如是。若有人来截菩萨鼻。取一生两取两生四。取四生八取八生十六。取十六生三十二。如是展转身尽为鼻无复身形。亦复不见手足头目。众生但见鼻无央数。寻时生念悔取其鼻。愿乐欲见菩萨本体。是时菩萨舍三昧已。心意安详而从定起。还现其形如本无异。渐渐动摇现出入息。转复开目如有所说。众生见已皆投于地五体自归。愿为给使在菩萨侧。是时菩萨观察众生内心所念。随时应适而度脱之。菩萨复还入定三昧。内心寂静无他余念。复有众生至菩萨所。尽共围绕而挑其目。目寻还生。如散成融琉璃。设当有人取成融琉璃如毗罗果许而洒地者。散如芥子不可收拾。然明明相照各有精光。众生但见菩萨形体尽为眼目。不复见本形体相貌。寻时生念悔本所作。即自克责。愿乐欲见菩萨本体。是时菩萨寻舍三昧。心意安详而从定起。还现其形如本无异。渐渐动摇示出入息。如有所说众生见已。皆投于地五体自归。愿为给使在菩萨侧。是时菩萨观察众生内心所念。随时应适而度脱之。是时菩萨复还入定。内心静寂无他异念。复有众生至菩萨所。手执利刀杌其首足。首足还生如瞿多罗树。瞿多罗树者。若有人来诛伐其树枝叶茎节。诸觚段段各在异处。弹指之顷寻因地气还生如旧。枝叶茎节各各成树。尔时菩萨亦复如是。形体肢节尽为首足无复本形。众生但见菩萨形体尽为首足。不复见本相貌之像。寻时生念悔本所作。即自克责。愿乐欲见菩萨本体。寻舍三昧心意安详而从定起。还现其形如本无异。渐渐动摇示出入息。转复开目如有所说。众生见已皆投于地五体自归。愿为给使在菩萨侧。是时菩萨观察众生内心所念。随时应适而度脱之。是谓菩萨有爱欲心无爱欲心。有多有少皆悉知之。亦不自念吾在尘劳唐捐其功。亦复不念斯众生等而易诱进。菩萨所行行不见行。亦复不见有受教者。行教二业都自虚寂。亦不见一亦不见无一。一自无一。况言有一言一法者。亦自假号言眼。眼自假号。耳鼻舌身意法及以色声香味细滑法。亦复如是。菩萨所以言一法者。欲开法门现无量门。引至无法训于众生。是时最胜复白佛言。云何众生有嗔恚心无嗔恚心。有多有少皆悉知之。佛告最胜。菩萨大士游入世界无量佛土。一一观察有形之类。蜎飞蠕动蚑行喘息下至蚁子。有嗔恚心无嗔恚心。有多有少皆悉分别。一一料简而投其药。设有众生嗔恚多者。便见苦空非常之变。或有虫兽所见啖食。或有盗贼兵刃所害。或为水火横见烧煮。如是众变不可称计。设彼众生心得寤者。随彼教诫而受其化。寻于彼处即得度脱。若有众生见无常变心不觉悟。菩萨尔时复以权慧入忍三昧。其三昧名无常观。复有三昧。名慈降伏去恚三昧。若菩萨摩诃萨入此三昧正受者。便能降伏除嗔恚心。若有极恶罗叉鬼神。虎狼盗贼弊恶之部。来趣菩萨欲取伤害。未到之间中道便还。所以然者。慈定之力覆护方界。亿垓刹土莫不蒙济。以得入慈三昧者。法度有十事。云何为十。所谓修甚深智行无量业。总持强记意难沮坏。自无有量。以法界为量入于无量。当来过去现在诸佛之所修习。无上法印而封印之。依如来力增益佛土。恒自立志净修道场建菩萨业。如是行者。为应法律应无所生。得开眼目[火*霍]然大寤。慧眼清净永无尘曀。获种姓眼得佛净眼慧眼无外。议眼深远法眼常定。善知识眼以为营护。道眼甚深获辩才眼。言无滞碍致无疑眼。心无彼此亦无犹豫。入法门眼导示盲类。分别义味开露法门。亲真知识成就道心。所建境界无能障蔽。亦复无能有求毁呰。是谓菩萨分别诸眼成办道业。为诸世间作良祐善友。豫了未生显示威相。立于善根所化无碍。功德清净所愿必果。胞胎真正遇诸解脱断诸疑网。布慧重云遍满空界。以贤圣法解畅心垢。所建志愿恒现在前。心所作为终不疑难。信根坚固功业无尽。亲奉诸佛除忧乐想。道心转深采慧珍宝。供奉智士犹妙香花。为风所吹靡不闻者。其有秽恶悉为清净。最胜当知。吾今居此阎浮利内。所居之国名毗舍离。以肉眼观诸方刹土。诸苦忧恼不过此处。然复出于如来种性。今此众生不馨之臭。上彻虚空十千由延。然天于人人为天种。天亦自知观于宿命。吾所积德皆由人身。设不从人植众德本者不蒙福庆。最胜当知。尔时诸天各将营从。欲来世间咸来到空。人间臭气重云之际。便闻人间腥臊不净。即还彼去不至人间。所以然者。以其香洁不堪住故。菩萨大士行大慈悲。所化国土亦不选择是好是丑是净是不净。亦不心念我今愿乐。堪教化此不堪彼处。如我今日处此忍界教化众生缘毕无余。十方诸如来等正觉皆遥赞叹。各各自于彼刹告四部众。某方某甲称佛姓字。名号能仁如来。于彼忍界五鼎沸中。五刺铁中五刀剑中。五盛焰中五荒乱中。五无救中五难债中。能处其中训诲众生甚奇甚特。分别贤圣诸度无极。诸天清净身无垢秽。至臭云际辄还天上。至宫殿中出到后园。入无忧池七日七夜而自洒浴。犹恐人间臭气著身。心不愿乐人间周旋。是时诸天香风远布。下至空界万八千由旬。复过此数有随岚风。香气下过至空风香界二千由旬。诸天虽有众德之香。犹不如此无欲之人持戒香也。菩萨当观诸天食福谓为永久。天使在前乃悔不及。愿贪人中兴功福业。是时意岂在香臭间乎。菩萨大士亦复如是。虽处苦恼五盛焰中。心不疲厌亦不悔还。意常念在度脱众生。若有贤圣神通之人。以其神力接一凡夫至上虚空香熏之界。还复来下在此世间。身体香熏经三七时香气乃歇。无欲之人戒完具者。经劫去劫戒德之香终不断绝。然菩萨大士。同处世间于世间长。复于世间作大炬明。虽有勤劳不以为苦。道意兴盛心不缺减。是谓菩萨观察众生。有嗔恚心无嗔恚心。有多有少皆悉知之。尔时最胜复白佛言。世尊。云何菩萨一心思惟观察众生。有愚痴心无愚痴心。有多有少皆悉知之。于是菩萨便入明慧正受三昧。普观世界至虚空际。其中所有众生之类。一足二足至无数足。天龙鬼神阿须伦迦留罗栴陀罗摩休勒人若非人知其原本。一一分别寻究审实。若有众生愚痴多者。便为挍计。演说因缘十二根本。无明缘行。行缘识。识缘名色。名色缘六入六入缘更乐。更乐缘痛。痛缘爱。爱缘受。受缘有。有缘生。生缘死愁忧苦恼。有诸不净乱想之心。逆顺畅演无尽之智。无明灭则行灭。行灭则识灭。识灭则名色灭。名色灭则六入灭。六入灭则更乐灭。更乐灭则痛灭。痛灭则爱灭。爱灭则受灭。受灭则有灭。有灭则生灭。生灭则死灭。死灭则无复有愁忧苦恼诸不净行漏为大患泥洹为妙。如是菩萨观诸相貌。而为演说究尽原本。若有众生痴心弥固识不了朗。渐进导引将至静处。复与解畅本无之法。无生灭法无著断法。分别三世兴衰之相。痴行过去识不可灭。广曜法门出现妙智。兴起佛道众德具足。不舍菩萨善知识行。常游菩萨闲静之堂。入诸如来深要之观。复当思惟十牢要法。云何思惟十牢要法。亲近佛藏法身之相。念不思议还摄为一。解空无念亦无若干。自起自灭亦无主质。过行无绪不可护持出生诸道。法界虚空境界亦无穷尽。缚解自解去众生著。依于善根成一切智。越于无量智慧之境。捷疾之智皆悉成就。充足菩萨希望之心。净诸菩萨言迹之行。如来道义未曾漏失。不舍一切法性之相。所入极微意不谬误。心若金刚力不可坏。诸佛之所授其号莂。悉无众生应可度者。所说无二不可转还。是谓菩萨十牢要法。进成道果取道不难。是谓最胜菩萨上妙无尽之法。当念修行　　　　三道灭度品第二十　　尔时最胜菩萨即从座起长跪叉手。前白佛言。唯然世尊。如来至真道德无崖。不猗道门求出解脱。于清净学勤修慕及金刚三昧不可称量。今闻如来说灭度净三道归一。更无二名亦不著二。若审然者。何求无上至真道乎唯然世尊。愿为敷演令渴道家永忘识惑。是时世尊。回金体身四面顾眄诸来会者。寂静无名各无众念。微视最胜而告之曰。快哉问矣。诚难得闻。如来为汝一一畅演。令将来学永无犹豫。最胜白佛愿乐欲闻。佛告最胜。清净道根不生秽枝。体性净故则诸法净。复于法性亦悉清净。渐当分别有数无数。无数净者得三世净。以了三世空观三界。是谓名曰微净三昧。最胜当知。三道灭度其品不同志趣各异。身为垢本。念为垢池。想为游尘。识为结首。一灭三存不致清净。二灭二存亦不至净。三灭一存亦不至净。四灭空存乃至于净。至一切智清净亦尔。从初道迹上至无著。复从一住乃至十住。皆灭四还四归四碍。云何为四。所谓四者。身为垢本凡夫满足。念为垢池纵逸四流。想为游尘兴八万爱。识为结首系于三有。是以大圣。现有三道像如优劣。其实灭度无若干差别。道在泥洹不离虚寂。菩萨泥洹以度人为名。辟支佛泥洹现神足为名。声闻泥洹现狭劣为名。复次最胜。菩萨泥洹慈悲喜护育养众生。设导一人入道捡者。诸根容悦欣怡无量。当时意识澄静无为。无道俗念诸情悉净。净若泥洹于彼永尽。而无所有是谓无念。应无所念亦不见念念亦无念。无念学者学亦无学。色亦无色亦不见色。心意识念亦无识念。从五阴身乃至无形。法体清净不见有念而无所念。最胜当知。夫言泥洹。泥洹尔者岂为远乎。莫作斯观。所以然者。无念法体无形观体则是泥洹。泥洹性体则是法观。一而不二亦无差别。泥洹无名而不可见。亦无能立泥洹名号。是谓最胜。菩萨大士学是泥洹清净道者。而应于道应念无念。最胜复当分别。菩萨大士欲行了达斯清净道泥洹体性者。当修净行。云何菩萨修其净行。恒使身口意清净无瑕秽。何谓身净而无瑕秽。于是菩萨己身已净。解诸外身亦复清净。己身虚寂解诸身空。身之寂静知诸身寂。己身解脱诸身亦然。菩萨复当思惟法观。了知懈慢亦无懈慢。己身无慢道岂有慢。是故菩萨解身无慢。菩萨兴念世恶露观。身如影响不见净想。达净无想方应泥洹。是谓菩萨摩诃萨清净泥洹道无差别。最胜菩萨复白佛言。云何菩萨体净无欲欲而无欲。佛告最胜。菩萨大士周旋五趣流转生死。方便权现适化应时。有说身净则论无生。其睹生死则无生死解知无生。生死一而不异。亦无若干差别之名。菩萨复当了别身行彼达无生。此等生死则知身行达内外法。何谓身行。去来现在三世兴衰。过去无迹现在无记当来无号。复次最胜。去者永尽来者无穷。现在迁转亦当思惟尽不尽法。云何思惟尽不尽法。于是菩萨分别了达虚空净想。其无尽者淡然无为无有想念。有想念者于贤戒律乃有大缺。佛告最胜。吾昔成佛坐道树下。七日七夜观树不眴。心念过去恒沙诸佛。由何自觉先达何法。时我最胜。复作是念过佛恒沙先达身法逮最正觉。因缘合会有识有想。其知缘者则空无想无所染著。亦复不见生灭著断。若此最胜。如斯观者是谓身净。夫身净者悉归智海。最胜当知。归海之义其事有十。云何为十。一者归佛之海法无形观。归众生海超越有难。归法之海集众智故。归福田海立本无根。归五阴海示现秽法。归智慧海分别若干教诫所趣。归根义海增善根故。归住心海了知众生若干心意所念。无量解知无碍。归于行海不违愿故。归弘誓海究生死原。是谓最胜。菩萨摩诃萨归海十门之义。当念修行悉归如来无漏法身。又观如来无漏身者。不住本无不堕三界。达知本无为一法身。观身无漏如本无住。住不见住亦无所住。以无漏身入生死海。示现色身如无色身。无边无际无形不可睹现。色身灭已亦不见灭。亦不见生身之本无如本无住。如来身净亦无瑕秽。入众生聚随前形质随像而现。了达众生身之清净。己身清净众生身净。一而不二亦不若干。平等本无。本无无道不见有道。亦无俗法有漏无漏。亦复不见三乘教诫。斯是罗汉辟支佛菩萨佛道。亦复不见十力四无所畏十八不共。于诸贤圣道法都无所著。是谓菩萨行应清净应无所应。复次最胜。菩萨摩诃萨当念思惟口言清净。何谓口言而应清净。于是菩萨入虚空界清净三昧。普观三千世界。其中众生有形之类。一切贤愚清白好丑。悉归于空皆悉清净。菩萨复当思惟等观。于第一义亦不见等亦不见不等。何以故。以等相观故。亦不见等与不等相与无相。复以等相观察诸法。不见道法无限无际。不见俗法有限有际。不见贤圣超过三有。不见凡夫力有优劣。最胜当了。菩萨分别清净音声。无有众生想著意者。善察音响观了无响。不见忧喜是常非常。乐于颠倒非颠倒者。达知众生一切皆净。无欲无染亦无生灭著断。无淫怒痴三毒根本。复当观察十二因缘十八本持。从痴至死皆悉清净。痴亦不知我所造行。行亦不知从痴而有。法法自生法法自灭。法不见法何有痴行。如是最胜。法不相知法生则生法灭则灭。法不自知生与不生灭与不灭。故言无生灭著断也。尔时最胜菩萨白佛言。世尊。三世痴行随身回转。有身则行随。无身则行灭。乃至老死亦复如是。唯愿世尊。敷演狐疑令将来众生永无疑滞。尔时世尊告最胜曰。痴不染身身不染痴。痴亦不见我有身。身亦不见我有痴。各各清净亦无吾我。言吾我者悉自虚寂。是谓菩萨一切清净。言清净者。何者是言何者非言。言不在内亦不在外。不见言有出有入。便当具足十坚固义。分别众生阴种所趣。云何为十。于是菩萨先求出要化一切众生故。现无数化精进无著故。现无碍力。以一切法空故。现息意力。于一切法得自在故。现回心意识转不转故。分别义味故。现自性法力智慧显故。现自在力为众生说法故。现无畏力。安处正法故。现辩才。现无量智一一布现故。现无二力。无畴匹故。如是最胜。菩萨摩诃萨分别众生种性所趣。亦不内亦不外亦不在两中间。欲以言是菩萨耶。对曰。非也世尊。云何欲淫怒痴是菩萨耶。对曰。非也世尊。若不以欲怒痴是菩萨者。复以诸垢缚著是菩萨乎。对白。非也世尊。佛告最胜。菩萨摩诃萨亦不著言亦不著不言。一切诸法皆无著不著。眼耳鼻口身心亦不见著不著。所演音响风动声出。因缘合会乃有声响。贤愚好丑声无若干。亦不住内复不在外。寻其中间而不可得。佛告最胜。菩萨摩诃萨住本无动三昧者。思惟勤念及其所行。皆如空等无住不住亦无众想。是谓最胜。众生言声一切音响悉空非真。权诈之法不可恃怙。尔时最胜白佛言。世尊。如来圣谛成贤圣道果。权诈非真云何成最正觉乎。佛告最胜。如来等正觉。道法审谛真实以获真实之法故。解知诸法非真非有也。又复最胜。菩萨摩诃萨周旋五道教授众生。随前所应而度脱之。观察众生名字音声。转于无上法轮。随法句义令达报应。乐苦众生说苦原本。解了诸法言皆无言。何者为言言从何出。了知言者无有出生。是时菩萨复与乐习众生说习根本。是习是生是因是缘。分别因缘本无习绪。不见有习亦不见有字。是为最胜。乐习众生一切音声皆空非真。又复菩萨随前众生报以道教。使闻法者顺法而行。亦不知行之所趣报应之果。是谓菩萨行无所行证不见证。如尔一相等灭众苦。复次菩萨复当思惟乐尽众生。了达诸法不见出生。言音声者无所住止。若坐若行常若一心。虽游愦乱常若闲静。设在大众贤圣默然。意欲现言言便自止。追寻所言于著无著。不见尽与不尽。一切诸法亦不见尽。生灭著断声出于言永无踪迹。复次菩萨乐道众生思惟八行。众生修习进趣泥洹。正言正业乃至正定。其如法者不如法者。平等一虚空观无二不有违错。是谓菩萨摩诃萨口言清净而无瑕秽。复次菩萨摩诃萨当念思惟意识清净。云何菩萨意识清净于是菩萨心为清净。亦无瑕秽本无清净不见有本。其心本者不可染污。无能为心作留难者。何以故。菩萨摩诃萨了心本净不见有净。世多愚惑于斯染著。达空思惟不有所著。分别究竟行权方便于本自净。菩萨当知。又其心本本无往来。不择高下尊卑贵贱。不见本有今无。不见今有本无。不念德本。念德本者。是谓空是谓无生是谓泥洹。问曰彼德本者。了识心本乎。曰非也。内本空解外乎。曰非也。最胜白佛言。若尔者云何空耶。佛言。心本空。亦非本非不本。亦非心非不心。空心定菩萨若不自见心。己心本无外亦本无。一而不二而无若干差别之名。心非我心。无心于心。我心非心无我于我。色非我色无色于色。我非色我无我于我。我心我色。非我心我色。色我心我非色我心我。至声香味细滑意法。非我意我法。亦非意我法我也。何以故。心本空外亦空。以知外空达了诸法亦复如空。一而不二无若干相像。一切诸法亦复如是。不见本有今无。亦复不见今有本无。无亦不无有亦不有。有不知所以有。无不知所以无。无无恒自无。有有恒自有。有不出于有。无不出于无。无无不自无。有有不自有。有不知无无不知有。一切音声皆空非真。是谓菩萨心为清净。其心净者。不可染污三十六湮。心本尘垢永无所著。复以善权方便达本自净。亦不于净起于想著。菩萨摩诃萨以了本末净空。定意自在三昧者。便能屈还周旋生死。往来五道植众德本。彼德本者。知心意识无心意识。复以本心愍及一切。识了众生空无所有。我人寿命本末清净。复以德本普及一切。令众生类进修于道。众生及道平等无二观如是者。斯谓本末清净。复以此净等淫怒痴痴等道等。道则是欲怒痴痴则是道。道净痴净一无有二亦不若干。菩萨观察本末自净不著诸秽。尔时世尊告最胜曰。身行清净而不作恶。口言清净恒归至诚。意念清净慈悲一切。众行具足乃称菩萨。尔时世尊说此本无清净品时。五千菩萨皆得一生补处。无数千人皆发无上平等道意　　　　乘无相品第二十一　　最胜白佛言。菩萨摩诃萨从初发意至成作佛。云何了达一相无相。复以无相分别一相。云何菩萨以清净心游处爱欲从爱欲中复至清净。佛告最胜。行权菩萨乘无相净心。周旋五道十方世界。或生欲界形无形界。虽处于界不染于界。与善男子善女人。以法之乐而娱乐之。复游形界与诸天人同处宫殿。或在梵天与梵天王说于微妙乘无相法。处众梵中或时经行或时贤圣默然。在中独尊无能及者。又复最胜。菩萨在彼微现道教。渐降诸天使行真谛。除去诸梵计净之心。住彼形界或经百劫至百千劫。复从形界下生欲界。内常乐静独处山林。虽处人中意常禅定。或时菩萨现有居家妻子自随。复与众生同世居业。处高现卑在卑现尊。观众生心周旋坐起言语。行来进止不兴憍慢亦不自毁。所以然者。以其达了本末净故。又复菩萨复游于百千定正受三昧。以三昧威神。复观三千大千世界。现身相好光明神足。权慧方便游化自在。心应清净乃谓无相。菩萨摩诃萨应此定者。乃得求于乘无相道。不相见生不相见无。生以无习道亦不想。于圣无道之相。亦不求相亦不求无相。了达道相无相。起时即起灭时即灭。有趣道相。不相行灭有相行灭。是谓菩萨而为道相。菩萨摩诃萨亦不求相以为道相。何以故。道自无相。不求无相为道之相。不见合散以为道相。不见十二缘本我人寿命。从痴有行而有道相。亦复不见无我人寿命。从痴有行有道相也。何以故。道自无相亦不见相。不望所生冀于道相。了知四大是身非身。是常非常是空非空。是我非我取舍合散皆非真实。是谓菩萨摩诃萨应如应尔。亦不异非不异。亦不见异亦不见不异。乃应道相无相。善身不善身。记身无记身。漏身无漏身。有为身无为身。成身败身。合散取舍。以相道相分别悉空。而无所有。如梦如影如响如热时焰。亦不身空亦不身无空。亦不身想亦不身无想。亦不身愿亦不身无愿。不身亦不与无欲相应非不相应。不身亦不与十二因缘相应非不相应。十二因缘亦不相应非不相应。至十八界亦复如是。法性如尔亦不与道相相应非不相应。从痴生爱亦复如是。不与道相相应亦非不相应。一切诸法名色六入。不与道相相应亦不不相应。菩萨摩诃萨复当入于灭尽定意不动三昧。次观道相不与十八本持相应非不相应。法性不与十二因缘相应非不相应。无限无量不可思议尘劳之垢。不与道相相应亦不不相应。乃至法性诸情。不与十二因缘相应非不相应。乃至老死无淫怒痴法。不与道相相应。亦不不相应非不相应。有数无数。不与道相相应亦不不相应。道相无二。不与有数无数相应亦不不相应。于第一义。有俗无俗有漏无漏有为无为有记无记。善法恶法若好若丑。以不二行非不二行。无坏败意求于道相。求道相者。不与第一义。有俗无俗有漏无漏有为无为有记无记。善法恶法若好若丑。而共相应。亦不不相应。复次菩萨摩诃萨复于诸法无相之相。亦不见相非不无相。是道。无相亦不见相。斯谓道相应于无相。无相之相法自虚寂。如空无相非不有相。当应此相应无所应。如是菩萨摩诃萨得此道相定意者。于诸法界悉得自在。入此定已。分别己身一一毛孔。无限无量不可思议。诸佛世界悉现在前。已现世界。复现翼从弟子。菩萨渴仰闻法听无厌足。使彼大众普见三千大千刹土。如来金体出无量光。一一光明无数无量佛土。于彼佛刹现身色相。在彼大众阐扬大法。闻者牢固不舍金刚定意三昧。复于彼界百千亿劫。周旋教化示现权智。如无权智。不见权智所可化者。虽处彼界心如影像。猛焰镜形心无是念。劫数长远寻之无原。于其中间生懈慢意。亦复不念众生易化。吾于一日一夜教化周旋。普遍恒沙诸佛世界亿千万劫。诸佛所化吾为特胜。如是菩萨摩诃萨入道性无相定者。一一分别身体毛孔。周旋教化亦不疲厌。无受化者。于淫怒痴不大殷勤。净彼世界诣彼如来大会之处。不见长短起不净念。何以故。菩萨摩诃萨游无量法界降伏心意。忍诸尘劳未曾有行。无方喻行建精进行悉分别故。不思议定无道相定真际相定。一而不二亦无差别。令彼众生分别道相。有俗无俗有漏无漏。有为无为有记无记有欲无欲。不见与道相相应。亦不不相应。道相不与有俗无俗有漏无漏有记无记有欲无欲相应。亦不不相应。道相不与十二因缘相应。亦不不相应。缘痴有爱生老病死亦不相应。十二因缘不与道相应。亦不不相应。缘痴有爱生老病死。不与道相应。亦不不相应。如是最胜。菩萨摩诃萨得此道相定意者。不见相应不见不相应。是谓菩萨摩诃萨于道相定意应无所应。于无相定亦不见应。亦不见不应。是谓应无所应。非罗汉辟支佛所能及知。何以故。非彼境界故。诸佛世尊不可思议。普入一切十方世界。现诸相好威仪礼节十八变化师子奋迅无畏三昧。是时最胜。菩萨摩诃萨具足如来道相定意。不舍金刚誓愿定意。过诸佛度无所度。亦不见度亦不见不度。菩萨摩诃萨心一念顷从三昧起。不舍十方苦厄众生。寻复往至四事供养。衣被饭食象马七珍。床褥卧具病瘦医药权慧调御一切。尽为众生不自为己。从一佛国至一佛国。教化周旋阐扬正法。亦无厌足入诸佛土。令彼众生悉令受化。无觉知者。兴隆佛事现一切智。心所周接寻念即至。菩萨摩诃萨入此道相定意。普入十方恒沙无央数刹诸佛世界众生之类心意识中。观察所念分别宿行。是趣泥犁。是趣饿鬼。是趣畜生。是趣天道。是趣人道。如是菩萨摩诃萨弹指之顷尽能分别众生所趣。或有众生修行善道应道相定。亦知彼众生有小乘心辟支佛心菩萨心。如是菩萨摩诃萨普游诸佛世界。礼拜承事诸佛世尊。净诸佛土。具满一切众生所念。或在诸佛刹土。见悭贪众生类。辄自示现行于大施。于彼刹土竖大施幢。以清净梵音告一切曰。诸贤当知。我名一切施无求报者。若有乏短衣被饭食病瘦医药。床卧具等。国财妻子象马七珍。菩萨布施从初发意至于成佛。除三不施。余者尽施。云何为三。一者父。二者母。三者师长。是谓立根菩萨在诸佛刹土行于布施。复次菩萨摩诃萨以善权方便。复游十方恒沙刹土。见彼众生在懈慢者。现身持戒行十八法。或在树下旷野冢间。高山深崖隐处林窟。殷勤奉戒不犯众法。游在人间执持威仪礼节。出入进止若行若坐心常恳恻。初不离戒达了禁戒。本无所有。生者皆尽一切无常。我身与彼一而不异。至竟清净。从地至地乃至十地。不见十地是碍度十地是无碍。犹如鸟飞虚空亦无足迹。解知万物皆空如空。物亦非物。非物亦非物。菩萨摩诃萨亦复如是。游于无量诸佛世界。不舍弘誓牢固之心。摄彼懈怠众生。安处入于道相正受。复次菩萨摩诃萨执权智慧。复游十方恒沙刹土。见彼众生有懈怠者。常怀嗔恚未始有悦。菩萨于彼现身忍辱。若人骂者默而不报。设复有人截其手足。毁辱其形心不变易。不兴恚怒持心如地。观达此身四大合成。神离则散有何可贵。智者分别无一可贪。亦如屠牛之家分牛为四分。了知本末悉无所有。菩萨大士亦复如是。解身无主亦无所有。何者是身身为谁有。名相号字悉不真实。或有菩萨因禅行忍。在于旷野无人之处。树下端坐一心思惟。行路之人及牧牛人。担薪负草迳过其边。或以草枝而刺其鼻或刺耳门。菩萨寻觉熟观彼已。还闭其目寂然心意。意无乱念亦无他想。或值行人以瓦石打掷。破伤头目毁坏形体。菩萨心识亦不移变不兴乱想。是谓菩萨摩诃萨因禅行忍接度众生不可称记。复次菩萨摩诃萨以不思议力。游至十方恒沙刹土。见有众生常怀懈慢。菩萨于彼现身精进。摄取众生安处无为。是时菩萨为一众生经百千劫。心不懈惓亦不疲厌。何以故。达了法界空无所有。以如来之道而度脱之。虽度众生亦不见度。亦不见不度。是谓菩萨摩诃萨殷勤精进心不变移亦不他想。于其中间受诸苦恼。或值刹土劫烧火起焰至梵天。或值水出亦至梵天。或值风动吹诸刹土碎如尘雾。菩萨处彼尽取生类。安处无为令不扰乱。是谓菩萨摩诃萨游恒沙刹土精进不阙。复次菩萨摩诃萨复以善权方便。游至十方恒沙刹土。见彼众生心乱不定。菩萨于彼现乎坐禅。或坐村落或坐树间。或坐山林深窟之中。或经百千劫心无他想。引取众生令心不乱。是时菩萨在于路侧入定。其三昧名无形想定。入此定者。或经一劫至百千劫。天地融烂山河树木悉皆散落。海水泉源江河駃流悉皆涸竭。入定菩萨处中坐禅。心不变移亦不腐坏。或放牛人担薪负草经过其边。或以木枝而刺鼻者或刺耳孔。或直擘眼而视者。或开口而看齿者。或前取发顶捉而不能得者。或以利刀剪菩萨爪而不能得者。何以故。皆是菩萨定力威神不可沮故。十方诸佛复加威神。令此菩萨不遭苦恼。是谓菩萨摩诃萨游于十方恒沙刹土。见彼乱意便自入定。从劫至劫不以疲惓。复次菩萨摩诃萨复以善权方便游至恒沙刹土。观见众生有愚惑者。菩萨于彼示现智慧。为彼众生分别义趣。思惟三世现在之事。越次诸地。从地至无地。从无地至地。犹如飞鸟无所触碍。菩萨亦复如是。非像为像像为非像。非物为物物为非物。云何非像为像像为非像。于是菩萨入虚空际定意正受。观他方世界。药果树木山河石壁。悉空如空。空亦空无。菩萨摩诃萨亦复如是。一切世界皆如空等。是谓菩萨摩诃萨非像为像像为非像。非物为物亦复如是。复入众智自在定意示现众生除愚闇想。皆悉安处令至彼岸。是谓菩萨摩诃萨游于十方无量世界。观彼众生愚惑想者。为现慧明永无闇昧　　　　十住断结经卷第七　　　　十住断结经卷第八　　　　姚秦凉州沙门竺佛念译　　　　等慈品第二十二　　尔时最胜菩萨前白佛言。云何菩萨入等慈三昧。遍观三千大千世界。人阴神阴诸龙鬼界。一身二身至百千身。云何菩萨以神足力。从一佛国至一佛国。如人游虚亦无挂碍。尔时世尊告最胜曰。快哉斯问甚奇甚特。吾今与汝敷演其义。谛听谛听善思念之。一切诸法虚寂无本。成道众智寻亦无迹。菩萨入定正受三昧。遍观三千大千世界。其中众生有形之类。观五阴身生者灭者。为所从生为所从灭。复入空界地水火风。一一分别了无所有。法起则起法灭则灭。最胜当知。昔我久远修菩萨道。禅定一意执心不乱。入不动三昧。观虚空众生。无限无量不可称记。随其形类而教化之。其中众生有淫怒痴无淫怒痴。有爱欲意无爱欲意。有嗔恚心无嗔恚心。菩萨权慧随类而入。形与彼俱称适一切。心入定意终无乱错。弹指之顷入于百千诸佛刹土。或以法性慧观教化。或以空法苦空非常导以正法。菩萨所化亦无边崖。以十善之行而教授之。云何为十。先净国土不计其功。敷演其慧明知无碍。坐道树下心无怯弱。降伏魔怨令知邪趣。游处境界度人无量。心如地界忍而不动。分别根门难易之相。纯熟之行靡不斟酌。一一分别阴持入行色痛想行识。观内六情去外六尘。若眼见色不兴眼识。外色内识悉了虚无。色为是谁眼识所在。若耳闻声不兴耳识。外声内识悉了虚无。声为是谁耳识所在。若鼻嗅香不兴鼻识。外香内识悉了虚无。香为是谁鼻识所在。若舌知味不兴舌识。外味内识悉了虚无。味为是谁舌识所在。若身知细滑不兴识想。外更内识悉了虚无。细滑为谁身识所在。最胜当知菩萨入定一一分别随类教化。或以言教或以神足或以权慧。随类而入无所挂碍。是时菩萨复以十法训化众生。云何为十。一者慧根具足定意不乱。二者觉意牢固演慧无碍。三者敷畅道品具足义趣。四者解相玄寂众好不阙。五者解道非道了知虚无。六者意崇法轮诲而不惓。七者行菩萨道不见己身。八者虽度众生不见有度。九者解内外空一而无二。十者分别身体不见有化。是谓菩萨摩诃萨具足十法。便能周旋诸佛刹土。从一佛国至一佛国。亦未曾离诸佛世尊。菩萨当念修诸总持门。云何为总持。诸法印可总持。菩萨得此总持者。于一切法去诸妄想。复有普光总持。菩萨得此总持者。等慈一切不怀颠倒。复有慧明总持。菩萨得此总持者。不净国土令得清净。复有照曜总持。菩萨得此总持者。于诸乱意悉无尘翳。复有义辩总持。菩萨得此总持者。习观众行入定不动。复有法辩总持。菩萨得此总持者。分别句义不失次叙。复有响辩总持。菩萨得此总持者。观察音响随类而度。复有应辩总持。菩萨得此总持者。应适一切具足众行。复有意止总持。菩萨得此总持者。尘劳结缚永息不起。复有意断总持。菩萨得此总持者。微察诸法亦无犹豫。复有神足总持。菩萨得此总持者。住寿在世经百千劫。复有根本总持。菩萨得此总持者。分别根门兴衰不变。复有力势总持。菩萨得此总持者。修金刚体无能沮坏。复有觉意总持。菩萨得此总持者。敷演诸法开悟一切。复有道品总持。菩萨得此总持者。观了三世因缘法本。复有定意总持。菩萨得此总持者。于诸乱想怀来道故。复有权慧总持。菩萨得此总持者。应适无方亦无觉者。复有布施总持。菩萨得此总持者。解知三事悉无所有。复有持戒总持。菩萨得此总持者。不见修戒及以毁者。复有忍辱总持。菩萨得此总持者。不见恚忍及以乱想。复有精进总持。菩萨得此总持者。不见进业及以懈怠。复有正受总持。菩萨得此总持者。万响雷震衣毛不坚。复有慧空总持。菩萨得此总持者。包识万智畅演无碍。复有无碍总持。菩萨得此总持者。于诸通慧无所挂碍。复有旷远总持。菩萨得此总持者。虽百千身还合为一。复有教授总持。菩萨得此总持者。训以正法言不烦重。复有不思议总持。菩萨得此总持者。非是罗汉辟支所及。复有道树总持。菩萨得此总持者。庄严刹土不离诸佛。复有降魔总持。菩萨得此总持者。执意牢固心不倾斜。复有容相总持。菩萨得此总持者。一一诸相致百千福。复有众好总持。菩萨得此总持者。不见相好璎珞随身。复有光曜总持。菩萨得此总持者。于百千光见化无量。复有度人总持。菩萨得此总持者。虽度众生亦无度者。复有广慧总持。菩萨得此总持者。意如虚空无有偏狭。复有道意总持。菩萨得此总持者。不想泥洹亦不著有。复有灭度总持。菩萨得此总持者。不见有灭及以生者。复有清净总持。菩萨得此总持者。尘埃以净无尽不尽。复有无苦总持。菩萨得此总持者。解苦无苦名曰苦谛。复有生习总持。菩萨得此总持者。习本意缘悉了虚无。复有灭尽总持。菩萨得此总持者。灭习尘劳更亦不造。复有圣道总持。菩萨得此总持者。安处无为永寂泥洹。复有止观总持。菩萨得此总持者。观了妙法兴衰所趣。复有空藏总持。菩萨得此总持者。于深法要无所挂碍。复有法观总持。菩萨得此总持者。观了诸法悉知无主。复有净声总持。菩萨得此总持者。口言柔软如梵天音。复有称可总持。菩萨得此总持者。为人所说可其心意。复有等意总持。菩萨得此总持者。温润流利言不滞碍。复有游处总持。菩萨得此总持者。所可教戒无所伤损。复有威曜总持。菩萨得此总持者。在于大众亦无怯弱。复有奋迅总持。菩萨得此总持者。为师子吼飞落走伏。复有戒律总持。菩萨得此总持者。降伏一切难悟众生。复有趣道总持。菩萨得此总持者。解知泥洹无起灭想。复有法性总持。菩萨得此总持者。诸谀谄人令见真道。复有息意总持。菩萨得此总持者。不兴憍骜生人自大。复有通达总持。菩萨得此总持者。闻彼圣慧不失法教。复有兴敬总持。菩萨得此总持者。即弃贡高承事诸佛。复有空界总持。菩萨得此总持者。渐入本净寂然法界。复有无碍总持。菩萨得此总持者。以达仪轨解诸法本。复有无量总持。菩萨得此总持者。古昔所说亦无穷尽。复有强记总持。菩萨得此总持者。分别文字知法趣向。复有究竟总持。菩萨得此总持者。解人本性法界亦净。复有难灭总持。菩萨得此总持者。晓众生净内外虚寂。复有无际总持。菩萨得此总持者。解知本无本无亦无。复有璎珞总持。菩萨得此总持者。所说经法无所挂碍。复有妙要总持。菩萨得此总持者。于尽无尽亦不见尽。复有分别总持。菩萨得此总持者。非是二乘之所筹量。复有如来总持。菩萨得此总持者。觉寤众生趣寂寞道。复有十地总持。菩萨得此总持者。恒说无住亦不见住。复有阴种总持。菩萨得此总持者。分别身本不兴染著。复有寂寞总持。菩萨得此总持者。譬如呼声亦无音响。复有识性总持。菩萨得此总持者。悉能思惟不著文字。复有了本总持。菩萨得此总持者。无言无说亦无教戒。复有文字总持。菩萨得此总持者。自识宿命知所从来。复有法轮总持。菩萨得此总持者。无意无想亦无神识。复有甘露总持。菩萨得此总持者。讲诵说法亦无挂碍。复有深入总持。菩萨得此总持者。一一分别四句合义。复有法幢总持。菩萨得此总持者。晓了谊理明识法本。复有无尽总持。菩萨得此总持者。究畅本际不离眷属。复有等觉总持。菩萨得此总持者。常讲无量无著正法。复有诸法总持。菩萨得此总持者。玩习诸法不失次绪。复有弘誓总持。菩萨得此总持者。解了智慧悉无逆顺。复有善权总持。菩萨得此总持者。随类适化不怀怯弱。复有道慧总持。菩萨得此总持者。分别顶法修度无极。复有幻化总持。菩萨得此总持者。分别法界无内外性。复有中阴总持。菩萨得此总持者。诸佛世尊所居窠窟。复有道场总持。菩萨得此总持者。十方刹土晃然金色。复有降魔总持。菩萨得此总持者。一切外道靡不降伏。复有自守总持。菩萨得此总持者。护身口意不见有护。复有说法总持。菩萨得此总持者。具足法本无所缺漏。复有自用总持。菩萨得此总持者。观察无量众生心意。复有殷勤总持。菩萨得此总持者。方便所说使入道捡。复有流化总持。菩萨得此总持者。分别诸慧不著古今。复有柔顺总持。菩萨得此总持者。受法无厌亦无恚惑。复有进德总持。菩萨得此总持者。于诸法本悉无所有。复有色像总持。菩萨得此总持者。其有睹形未曾忘舍。复有声闻总持。菩萨得此总持者。挍计诸法无量无著。复有苦顺总持。菩萨得此总持者。听采法味平等无二。尔时世尊说此总持法门时。十二亿那术人皆得尽信不起法忍。复有无央众生悉发无上正真道意。是时世尊告最胜曰。菩萨所行不可思议。非是罗汉辟支佛所知。等慈三昧定意正受之所感动威神能尔。以是之故说大乘律。导以正化捡以法服。是时最胜前白佛言。善哉善哉。快说斯言。一切诸法习无本末。解了法性虚无寂寞。一一分别皆虚皆寂。大乘所演广及一切。闻菩萨行寿终之后。皆得生于旷忍世界。尔时众会尽皆犹豫。欲得睹见彼佛刹土。如来神鉴寻知众生心之所念。即以神足出顶光明。普照三千大千世界。及彼旷忍无量刹土。旷忍佛名号曰无尽。顺执总持强记不忘。殊特之法恒以在前。从恒沙劫供养诸佛。积累道法自致得是无上等正觉。佛告最胜菩萨当念修行十住。云何为十。一者分别法界了知虚无。二者解身虚寂内外无主。三者四大觉意不猗有余。四者于一切法不见灭度。五者身口意行寂寞不住。六者护戒无戒亦不毁戒。七者无放逸行捡心为本。八者誓愿成道不舍本志。九者不思议法度难寤者。十者众行清净所行不重。是谓菩萨摩诃萨之所修行十法之本。复次菩萨次当习于十法之号。云何为十。一者戒具清净无放逸行。二者闻以施惠不毁法界。三者分别阴入了知虚寂。四者知四非常悉归磨灭。五者十八难解阴持入病。六者具足誓愿诸佛加叹。七者未立根众生安处无为。八者菩萨入定无能乱者。九者遍观一切内外诸行。十者自观身本生灭之相。是谓菩萨摩诃萨当念修行十法之本。便得自致成最正觉。复次菩萨复当习定正受三昧。所谓三昧者等观三昧。菩萨得此三昧者。建立慧观不为放逸。复有三昧名曰摄意。菩萨得此三昧者。能摄众结不令缚著。复有护戒三昧。菩萨得此三昧者。守身口意不生尘劳。复有平等三昧。菩萨得此三昧者。意如虚空不兴二想。复有大宝三昧。菩萨得此三昧者。演七觉意无尽之宝。复有道树三昧。菩萨得此三昧者。道花敷卓见莫不欢。复有海量三昧。菩萨得此三昧者。非是二乘所可斟量。复有入室三昧。菩萨得此三昧者。深要法藏靡不斟酌。复有月光三昧。菩萨得此三昧者。普游诸佛往来周旋。复有月明三昧。菩萨得此三昧者。普曜一切靡不蒙光。复有玄鉴三昧。菩萨得此三昧者。解了三世无起灭法。复有无憎爱三昧。菩萨得此三昧者。怨储平等视如赤子。复有大哀三昧。菩萨得此三昧者。视一切众如父如母。复有悲慈三昧。菩萨得此三昧者。为一切众为其雨泪。复有愍哀三昧。菩萨得此三昧者。亦无吾我我人寿命。复有无想三昧。菩萨得此三昧者。便能转于无上法轮。复有行苦三昧。菩萨得此三昧者。于阿僧祇劫不唐其功。复有建力慧戒三昧。菩萨得此三昧者。不见吾我清净之行。复有离身三昧。菩萨得此三昧者。去离系缚亦不毁戒。复有吾我三昧。菩萨得此三昧者。于彼此岸亦无染著。复有玄通三昧。菩萨得此三昧者。语法忍辱无寂不寂。复有清白三昧。菩萨得此三昧者。于清白行思惟分别。复有相应三昧。菩萨得此三昧者。与相应法不起不灭。是谓菩萨摩诃萨正受三昧。游至他方诸佛刹土。事事供养诸佛世尊。亦不恐惧无所畏难。正使身坏于中命终节节离解。自观其身如草木墙壁。不兴染著而行忍辱。彼闻恶言不以为戚。虽遇欢乐亦不为庆。寻其言教亦无处所。晓了所言亦无本末。本无之心各各无实。是谓菩萨摩诃萨清净定意。彼虽乱心心无所结。亦不在此复不在彼。于内外法皆悉清净。以观如此则为忍辱。是谓菩萨摩诃萨身口意净建立慧忍。复次最胜。菩萨摩诃萨当复修行精进定意。长诸善法无所漏失。观其法界不增不减。无漏慧观以为法御。复当思惟观猗世法。不见诸法有成就不成就者。不见正谛及与颠倒。不随不舍亦无去就。是诸菩萨摩诃萨珍宝积聚无尽之藏。不见去来现在之法。何所从来何所从去。来亦无处去亦无迹。贤圣八道诸法之首。一一分别贤圣四谛。去离颠倒妄想之行。为人说法无所滞碍。解了众生虚而无实。推寻诸法亦不可得。所以然者。法法相生法法相灭。人不离法法不离人。人自虚寂法亦虚寂。如人自然法亦自然。解自然者乃应无上正真之行。便逮佛法无尽之行。其有求法。若以求者。方当求者。三世无著无所染污。彼以求者彼求此已。亦无所得亦无所失。是谓最胜菩萨摩诃萨建立妙慧精进之行。最胜当知。菩萨摩诃萨复当思惟禅定之行正受三昧。不毁法戒平等无二亦不见二。亦不成就非不成就。彼于禅定而以正受。一切诸定不起乱想。诸法无想亦无放舍。解了内外悉无有主。是谓菩萨摩诃萨一意正受不毁禅定。亦复不见有合会。舍诸境界无有去离。行无著禅意趣无难。是谓菩萨摩诃萨不立于法亦不离法。恒以一意诸法自然。解了诸法无生灭想。非身非心所能忖量。思惟定意平等无二。志性所趣无应不应亦不见应。分别十二因缘之本。缘行有痴。缘痴有识。缘识有名色。缘名色有六入。缘六入有更乐。缘更乐有有。缘有有爱。缘爱有受。缘受有生。缘生有死愁忧苦恼。不可称计。取要言之。五盛阴身危脆之形不可久保。菩萨是时等行本无。分别色痛想行识悉了虚寂。复以正受。于本净法亦无染著。亦不见色解色无色。度于一切颠倒之行。是谓菩萨摩诃萨禅定一意。非是罗汉辟支佛所及。外道五通虽寿无量由失神足不至究竟。禅定之人正受三昧。住寿一劫复过一劫不以为难。以得禅定出智慧上。除弃尘劳不兴妄见。是谓菩萨摩诃萨志愿于道开化众生。随形应适随病投药。复以空性慧观之法。入等慈三昧。遍观三千大千世界。转至恒沙诸佛刹土。应度众生悉令解脱。是则如来禅定正受。皆使黎庶至于灭度。是谓菩萨摩诃萨建立等慈定意。所济无量不可称限。是谓最胜。如来神德巍巍如是。夫欲观法当以慧眼。亦非肉眼亦非天眼。亦非罗汉辟支所睹。以观诸法。解诸法寂解诸法净。解诸法虚解诸法定。是谓菩萨摩诃萨无限无量弘誓之心。无行无处亦无所入诸法寂然。定者所习非乱者所行。普观诸法悉皆如是。如是观者是为法观。法观菩萨不见诸法之所归趣。其有观法而不分别斯等之类。阙于道场不至究竟。不以正法而成定意。菩萨当念除去妄见无求无取。亦不摸贸求受重福。知内外法悉皆虚寂。是为菩萨摩诃萨入等慈三昧。观了诸法悉无所有。以无所有乃名见法。夫见法者。无我无人无寿无命。斯皆假号非真实法。有为之法非无为境界。无为之界非有为之法。菩萨解知有为无为有漏无漏是常非常。我人寿命悉无所有。是为菩萨摩诃萨分别定意无生灭法。假使菩萨观诸法相。解知众相虚寂无二亦不见二。解二无二乃应定意。于颠倒法解无所有。不见有正趣于道者。不见有邪当趣诸见。盖于众生无量之慧皆发大哀。净佛境界净佛刹土。从一佛国至一佛国。承事供养诸佛世尊。复以神通明慧之观。普察三千大千世界。颇有众生诸根纯淑。不遇贤圣坠于三途。是时菩萨要住拔济使不雕落。或复是时菩萨达士。因庶众生兼复造缘。周旋往来不唐其功。弹指之顷游于百千正受定意。建立慧观修诸功德。若行施时。计天人本亦无施者。解知三事悉无所有。是谓菩萨乃应于施。若复菩萨以律训诲。解知犯戒及以禁律亦无所有。无戒不戒乃应戒也。或复菩萨恒行忍辱。见行忍者代其欢喜。设遭恚怒不怀忧戚。懈怠忍辱悉无所有。亦非一二至于百千。解忍无忍乃应忍辱。复次菩萨常行精进。见精进者代其欢喜。设遭懈怠不以为恨。解知懈怠及以精进。一而不二亦不有二。亦不有进亦不有怠。解进怠虚寂乃应精进。复次菩萨若行若坐常若一心。禅定正受未曾亏损。天雷地震万响俱作。专心一意无能移转动菩萨心。解知定乱悉无所有。解定无定乃应定意。复次菩萨智慧所润泽及黎庶。包识万机应适无方。畅达演说不毁佛教。平等慧观不见贤愚。解慧无慧及与愚惑悉无所有。亦不见有亦不见无。有无悉虚空寂无二。是谓菩萨应于智慧。如是清净诸法之相。亦不见相非不有相。解相无相乃成相好。拔济众生至无为岸。复次菩萨复入空定游虚空界。一一分别空界众生。或以言教或以神足。或以光相或以苦行。而教化之趣使众生得入道捡。复次菩萨行无想法。除去想著颠倒之行。复游他方诸佛刹土。恒以无想不变易法。训化众生普至无为。复次菩萨行于无愿。不求三界受有之报。不猗著人不著相好。分别内外五阴成败。色痛想行识外尘内入。一一分别虚而不真。如是最胜。菩萨大士发大弘誓。度众生类不见有度。尚无众生况有度者。是谓菩萨摩诃萨建立等慈定意。普使众生逮得慧根。尔时世尊说此等慈品时。十四那术人皆发无上正真道意。八千菩萨寻于坐上逮得等慈三昧　　　　法界品第二十三　　尔时世尊。放舌相光明普照三千大千世界。复照十方诸佛国土。四维上下靡不蒙照。复照东方八十四亿。江河沙数寂寞世界。诸佛普集无有二乘。恒讲菩萨殊持之行。分别世界各有次第。吾亦从彼来至忍界。所以然者。发愿探筹无错乱故。佛告最胜。今我自忆在彼佛众。一亿诸佛同时取筹。我为元首当此世界。慈氏元吉师子勇慧德普广闻金颜玄寂宝雄常悲鲜洁弘誓。如斯等佛一亿如来。同时受筹适此忍界。佛告最胜及来会者。诸佛世界不可思议。改形变化权现无方。汝等焉知慈氏菩萨方习菩萨行乎。莫造斯观。所以然者。慈氏积行恒沙数劫。先以誓愿成等正觉。吾方习行而在其后。或现苦行或现光相。或现菩萨儒童弟子。随人本行而为说法。慈氏菩萨在彼坐上。佛告弥勒。现佛光相翼从多少。尔时弥勒隐菩萨身。还现佛形刹土国界。弟子菩萨不可思议。众会见之叹未曾有。无形自然。色相自然。诸法自然。一切诸佛亦复自然。时彼大众复见东方八十四亿。江河沙数寂寞世界。诸佛世尊论讲菩萨殊特之行。千八百微妙法门。何谓千八百微妙法门。菩萨习于本净法门。获此法门者。不于本际而受其证。复有无言说法门。菩萨得此法门者。游虚空界无能觉知。复有无所得法门菩萨得此法门者。虽度众生亦不见度。复有无所持法门。菩萨得此法门者。解知本净内外无主。复有名号法门。菩萨得此法门者。一切诸法虚而无实。复有成就法门。菩萨得此法门者。虽处有为不著有想。复有化识法门。菩萨得此法门者。入无形界无形教化。复有现形法门。菩萨得此法门者。现形无数而教化之。复有因缘法门。菩萨得此法门者。为彼众生而造因缘。复有法声法门。菩萨得此法门者。但闻音响不见其形。复有离有法门。菩萨得此法门者。不见生灭著断之法。复有解脱法门。菩萨得此法门者。不见泥洹有趣灭度。复有深奥法门。菩萨得此法门者。分别如来秘要之典。复有无色像法门。菩萨得此法门者。入无色定而教化之。复有无观行法门。菩萨得此法门者。佛法无教亦无处所。复有数息法门。菩萨得此法门者。诸法无数解息无息。如是最胜。菩萨摩诃萨获如此等千八百微妙法门。时诸众会闻彼诸佛说此微妙法门。尽于坐上得尽信法忍。无数众生趣小乘者。皆发无上平等道意。尔时世尊及以弥勒。还摄光明从面门入。如来大哀巍巍若兹。开化众生不可称量。各使至趣令立坚固。尔时众会复作是念。向者我等皆共普见寂寞世界。如今忽然悉无所有。将非幻化野马水影乎。复非梦镜恍惚耶。尔时世尊。即知众会心中所念。便告舍利弗曰。云何舍利弗。汝颇曾闻如来与汝。说声闻行是有为法是无为法。是有漏法是无漏法。是真实法是非真实法。是现法是非现法。是尘劳法是非尘劳法。是有数法是无数法。是有著法是无著法。是有习法是无习法。是嗔恨法是非恨法。是可舍法是非舍法。是凡夫法是非凡夫法。是贤圣法是非贤圣法。此意止神足法此非意止神足法。此根力觉道法此非根力觉道法。此学法此非学法。此声闻法此非声闻法。此缘觉法此非缘觉法。此菩萨法此非菩萨法。此佛法此非佛法。云何舍利弗。汝曾闻如来说此言教乎。舍利弗对曰。非也世尊。佛告舍利弗。我今犹尚在声闻众。不说断漏有缘著想。况当演教有窠窟乎。此事不然。说法轮讲悉无处所。无言无教亦无法想。法出响应岂有法也。云何舍利弗。今当引譬智者以譬喻自解。犹如士夫勇猛之人。观虚空界悉了无形。然复彼人意欲规郭。以众彩色欲画虚空。或作天像或作人像。或作龙鬼神旃陀罗像。或作蜎飞蠕动畜生之像。云何舍利弗。彼人施意宁能不乎。舍利弗对曰。非也世尊。甚难甚难至未曾有。佛告舍利弗。如来权化不可思议。施设言教甚难于彼。所以者何。一切众行有为法无为法。有漏法无漏法。道法俗法。十二因缘及六识身。四意止四意断四神足五根五力七觉意八直行。过去当来现在诸佛。无形无像不可睹见。亦无取舍亦无聚散。不可携持而不可得。虚空境界虚寂无二。诸佛世尊游诸方界。为一切众生讲说言教。实无名号强为假号。实无文字强为文字。实无法性而说法性。复次舍利弗。菩萨摩诃萨以权方便应适众生。随彼根本此乃甚难。设有比丘僧比丘尼优婆塞优婆夷。笃信如是虚无寂法。具足众行便能成就如来相好。从一佛国至一佛国。承事供养诸佛世尊。复于彼佛得强记总持。亦复受此深妙之义。转复演布咸使闻知。菩萨摩诃萨当念具足七无著法。云何为七。解一切有悉无所有。不染于有亦不见有。现其形像亦无色相。犹无有佛况色相乎。一切世界亦无端绪。况当有本而可推耶。众生根本无穷无底。谁能发意料量其行。法自然生法自然灭。亦复不见有生有灭。诸法如化诸法如幻。亦复不见幻化野马。诸法自然诸法无生。亦复不见生灭著断。是谓舍利弗。菩萨摩诃萨成就此七无著法者。便能具足一切众行。渐渐得至成菩萨位。坐佛树下降伏魔怨。众德著积光相具足。从第一住乃至十住。于其中间未曾退转。恒为诸佛所见拥护。天龙鬼神干沓和阿须伦迦留罗旃陀罗摩休勒。供养华香作唱伎乐被服幢幡。转加功德威神扶接。自上无上至真之道。佛复告舍利弗。自念我昔修菩萨道。或为儒童。或为梵身。或时出家修沙门律。供养江河沙数诸佛世尊。或以头目国财妻子。或以医药四事供养。但闻诸佛论讲苦义空义非身之义。或说六度空无想愿。或说禁戒学道之法。或说忍辱仁和之教。或时隐处经劫不起。或禅入定形神不动。皆由内法未成就故。佛复告舍利弗。吾始从寂寞世界诸佛世尊。即得闻此深妙之法。诸来菩萨大士集者。应时逮成柔顺法忍。尔时众会诸在坐者。二万四千众生。应时逮得不起法忍。去来诸佛及现在者。皆共宣传颁畅深法悉无处所。亦复不见我人寿命。观察众生根本纯淑。众生有想以无想教授。众生有念以无念教诫。众生有碍示以无碍。若有善男子善女人。讽诵善持此深奥法。若复演布为他人说。其福功德不可称限。若有学人修菩萨道。慈悲喜护愍伤一切。欲令成就登菩萨位。常当修持深奥法藏。若善男子善女人。遍满三千世界。受持五戒遍行十善。四禅四等四空定。不如一闻斯深法奥。若不能多思惟亦可七日。若不能七日六五四三乃至一日。若不能一日弹指顷可。云何舍利弗。如汝声闻其数弥满十方世界。四事供养衣被饭食。床敷卧具病瘦医药。从亿亿劫复过亿亿劫。不如一闻深要之法。所以者何。菩萨法藏珍宝之聚。若复演说一句之义。无常苦空非身之义。三脱法门及四明慧。空无想愿虚寂之行。不生不起无灭尽行。如是菩萨摩诃萨是则安隐无量德行。福不可限无以为喻。若有菩萨以限碍身修有为法。教化众生使充所愿。然彼之类未曾更闻无为之道。欲履菩萨深奥法者此事不然。若有菩萨定意正受从无量法。宣畅演布深奥法典闻无为法。诸法虚空悉无所有。是则深义无能及者。是故菩萨若欲具足众生愿者。欲与他人说其义者。复欲宣畅如来菩萨秘要法者。欲使众生成四果证者。常当念学此深法要。佛复告舍利弗。昔吾游学为菩萨行。常习六度四等。大慈加被众生演甘露味。或演言教。或贤圣默然。或现神足。或以善权巧便。或以神通五道。或以一道周游。或以辟支飞钵虚空。或以声闻禀受言教。或现儒童状如无知。舍利弗当知。菩萨教化权现无方不可穷尽。随世习俗随类而入。亦入于地亦入于水。亦入于火亦入于风。菩萨分别四大本原皆无有主。分别地界内外虚寂。水火风界亦复如是。复观众生有淫怒痴无淫怒痴。有爱欲心无爱欲心。有憍慢意无憍慢意。有定意无定意。有乱心者。无乱心者。菩萨悉皆分别。或以安般守意。或以恶露不净观。或以泥洹灭尽之法。或以有为无为法。或以有漏无漏法。或以俗法。或以道法。或以神通漏尽之道。而教化之。吾曾游处通慧世界。为一众生十二中劫入禅定意形神不动。不辞劬劳待而教化。此众生者岂异人乎。莫造斯观。卿欲知者。今最胜菩萨是也。最胜菩萨。在通慧世界生豪族家。由宿积德不生贫匮穷困之家。一生二生至百千生。乃至十二中劫受形。常在豪贵不处卑贱。吾亦入定去彼不远观其心意。于百千劫不解一句深奥之法。后能自悟豁然心开自归我身。欲闻深妙无量法典。而为说法无尽之藏。所谓无尽藏者分别音响。或以一音遍满三千大千世界。或以一句应适一切众生心意。所吐言教过于梵音。复有六通无尽藏。往诣十方诸佛世界。承事供养如来世尊。禀受深妙难有之法。于诸苦行。过于精进持戒忍辱精进一心智慧善权。复有无尽藏。使有四意止。四意止者无漏法行。法意止者泥洹径路。余者凡夫之所修。四意断四神足。五根五力。七觉意八贤圣道。报应果证悉无所有。亦不见有。是谓菩萨无尽之藏。何者可尽。平等光曜善讲本性是可尽也。法性相修为可尽也。心所思惟为可尽也。思惟五阴为可尽也。晓了十二因缘为可尽也。知内外四大为可尽也。舍利弗对曰。非也世尊。非是如来所能究尽。佛复告舍利弗。复有四事法无尽之教为辩才门。云何为四。一者分别无尽慧。二者分别无尽慧明。三者思惟强记总持。四者分别辩才无外。是谓舍利弗四无尽之藏菩萨所可修行。复有四无尽之藏不可携持。云何为四。一者其性难携放逸不住。二者道心难携本性甚深。三者入诸本际习无本末。四者入众生意了知无法。是谓菩萨摩诃萨无尽之藏。佛复告舍利弗。菩萨复有四牢固无尽之藏为辩才法门。云何为四。一者志愿牢固不著邪部。二者本行清净不兴尘劳。三者古佛言教立忍无恚。四者随缘造行不失本誓。是谓菩萨摩诃萨无尽之藏辩才法门。在道树下降伏魔怨意无怯弱。复有四转轮法门无尽之藏。云何为四。一者所言至诚不毁他人。二者究尽缘起知所从生。三者训诲众生初无懈倦。四者分别明慧上菩萨位。是谓菩萨摩诃萨不毁法戒无尽之藏。菩萨摩诃萨常所修行。佛复告舍利弗。菩萨摩诃萨复有四无尽之藏成就法界。云何为四。一者照曜法界通达往来。二者照曜法性解无所有。三者分别肉眼天眼慧眼法眼佛眼。云何为肉眼。观睹色像不无眼识。云何为天眼。所谓天眼者。睹天色像不见报应。慧眼分别不见尘垢。法眼清净具足六度。佛眼了朗观相无相。四者照曜报应不著三界。是谓菩萨摩诃萨无尽之藏成就法界。佛复告舍利弗。菩萨摩诃萨复有四无尽之藏。云何为四。一者精进不定意。有求慧意无求慧意。有尽意无尽意。有得意无得意。内外分别悉无所有。是故舍利弗。行权菩萨在在处处。周旋教化精进为上。修行禁戒勤力为本。从诸世尊求积功德。闻法欢喜合集明慧。布演道教亦无言教。当来过去见在诸法。慧观坚固乃为真教。如来所说不以文字。文者清净说法亦净。是为积慧功德立忍坚固立不退转。是谓舍利弗。不以贪色亦不猗色。非不有色解色无色。故曰法性。正使三千大千刹土香薰细滑缯彩幡盖。来供养者不孚用喜。远离懈怠不怀怯弱。避贪乱意除嗔恚心。成等正觉演布秘要乃得成佛。舍身所安立弘誓心。代彼众生受其苦恼。精进乐法。趣使众生进入法室至修道者。诸天证明。天龙鬼神犍沓和阿须伦迦留罗旃陀罗摩休勒人与非人悉来供养。善男子善女人。扶佐劝助使成佛发愿坚固要使成慧中无有退。度诸因缘堕三涂者。无识无觉亦无究竟。是谓舍利弗。菩萨摩诃萨修无想念法无言教法。乃能得成如来圣教。尔时坐上诸来会者。闻斯深法。皆发无上不退转地。尔时舍利弗前白佛言。向所闻者。斯等诸人久如成佛乎。佛告舍利弗。斯等诸人二百无央数劫当成为佛。皆同一号无垢超德如来至真等正觉明行成为善逝世间解无上士道法御天人师号佛世尊。世界曰清净劫名难度。彼佛世界纯以一乘。无有声闻辟支佛名。常论菩萨无量德行。土地平正无有山河堆阜河涧溪谷若干种色。如天綩綖。无有日月光明所照。自谓众相光光相照。众德广普众生所念万若干想。所以然者。以其法界无差违故。彼佛世界食自然甘露著。劫波育衣。犹如第六天乐所居。土地丰熟五谷平贱。七宝具足金银珍宝车磲马瑙真珠虎珀。有转轮圣王名曰雨华。七宝导从。所谓七宝者。一名轮宝。所谓轮宝者。纵广十四肘。纯以七宝。轮有千辐。辐辐有相。王意欲东轮即前导。二者象宝。所谓象宝者。色如白雪。口有六牙。牙牙有相。王欲乘象游观世界。弹指之顷游于世界亦无有难。三者马宝。所谓马宝者。身绀青色朱髦尾。乘虚而行脚不蹑地。马一鸣吼震于世界。靡不闻者。王意欲乘东西南北。弹指之顷皆悉周遍。四者玉女宝。所谓玉女宝者。身作优钵莲华香。口作牛头栴檀香。纯肉无骨为人端正。不肥不瘦不长不短不白不黑。备具女姿六十四变。王意欲纳辄便在前。五者珠宝。所谓珠宝者。方三仞高七仞。王意欲试彼珠宝者。夜非人时。即召军马集四种兵。夜出珠宝著万丈台头。普照世界靡不蒙光。珠自往来随王所念。六者典藏宝。所谓典藏宝者是时转轮圣王。意欲游行方域世界。路由大海无底之源。王意欲试典藏证验。即敕御者且止此海。吾欲停息便敕典藏宝。吾今须金银珍宝车磲马瑙珊瑚虎珀水精琉璃。卿能得乎。时典藏宝寻跪水中。以器[(爽-(爻*爻)+(目*目))*斗]水。随意所念七宝自至。七者典兵宝。所谓典兵宝者。王意欲集四种兵众。即告典兵宝曰。吾欲捡挍四种兵众。使时不移能得办乎。彼典兵宝。复白王言。不审圣王须兵多少。王告之曰。吾须前后左右各各万葙。时彼典兵宝。随王教令即如其言。四种兵集。所谓四种兵者。象兵马兵车兵步兵。一一兵者。将从有十。四种兵各各亦然。尔时佛告最胜诸来会者。尔时转轮圣王。岂异人乎。莫造斯观。所以然者。今最胜菩萨身是也。所在变化言声柔软。人民之类皆承法音。寂然恬泊。讲度无极。四恩四等六重之法。善权方便入灭尽定。离欲无垢。空无相愿无为之法。无生灭法无端绪法。其有萌类诸天世人在彼境界者。分别圣慧无漏道根。或示音响指授明法。以苦切之教将入法律。或以神足变化光明教授。欲使众生渐入究竟。佛告舍利弗。一切众生无我人相。诸法本净诸法无形。无著断法诸法无坏。观了佛土悉无所有。又复舍利弗。十二因缘五阴六衰都无形像。如来八种音声。不男音不女音。不强音不软音。不清音不浊音。不雄音不雌音。此由檀度受实果证。解知清净照于法界。或以一音遍满三千十方世界。吾曾游处野马世界。去此七十二亿。江河沙数诸佛刹土。在彼周旋放大音声。遍满彼佛刹土。其闻音者百亿众生立不退转。皆发无上正真道意。时我弟子名曰目连神足第一。登一须弥山。复登一须弥山。如是经劫从劫足不蹑地。时目犍连在野马世界。放大音声遍满三千十方世界。于彼音声而演斯教。如来说法未曾有行。亦不见行非不有行。解行无行故曰清净。诸法无象亦无音响。复说四谛如尔法性。解苦无苦不住于苦。入如此慧故曰苦智。因习畅本解习无习。不见有习故曰习智。知尽处所由尽而生由尽而灭。亦不见尽是谓尽智。无为道者。不见窠窟。去来今佛之所称誉。今佛说者亦无有道。去来所说亦复如是。道无形像不可睹见。解道无道故曰道智。是谓菩萨摩诃萨分别道议。时彼野马世界一切众生之类。但闻其声不见其形。时彼大众愕然有怪。斯是何人。布大音声震动世界。兼复演说深奥之议。时彼如来知众生心中所念。便告目连曰。舍汝神足可在此众现其形像。时目犍连即如其像。忽然以至处大众中。彼菩萨等身长八万四千由旬。佛身长十六万八千由旬。众会见目连形体著衣持钵状如沙门。皆共愕然怪未曾有此是何像。为是畜兽为是人耶。是时彼佛知众会心中所念。即告之曰。汝等勿生此心。所以然者。去此七十二亿江河沙数诸佛世界有佛世界名曰忍土。彼有佛名曰释迦文如来至真等正觉十号具足。于五浊世出现于世。恒以文字教授众生。人寿百岁过者无几。以四谛至真分别议趣。其说慧无处无著。此目连比丘。是彼神足第一弟子。彼佛即告目连曰。现汝神足。此会大众虚想欲见时目犍连。承佛教诫。即从坐起头面礼足。忽然不现入无碍三昧定意。尽接十方诸佛刹土安著右掌。左手接彼佛土悬处虚空。各各共见目连神足。欲睹其形不能得见。时彼菩萨寻自归命彼佛世尊。伏惟天师当见拯济。佛告无苦终不有损。尔时彼佛告目连曰。止止目连。舍尔神足令此菩萨粗识轨迹。尔时目连承佛教旨。即舍神足复坐如故。时彼菩萨前白佛言。彼忍刹土释迦文佛。以何教化云何说法。复以何道训诲众生。以何权智周旋往来。佛告诸菩萨。彼刹众生刚强难化。互相是非各自谓尊。是以如来以苦切之教。引入道捡。犹如龙象及诸恶兽[怡-台+龙]悷不调。加之捶杖令知苦痛。然后调良任王所乘。彼土众生亦复如是。以若干言教而度脱之。或以苦音说苦音响。习尽道音亦复如是。时彼菩萨叹未曾有。善哉善哉世尊。彼佛如来执勤劳行甚为难有。能于五鼎沸世。教化众生演布大道。寂然灭尽归于无为也　　　　十住断结经卷第八　　　　十住断结经卷第九　　　　姚秦凉州沙门竺佛念译　　　　道智品第二十四　　尔时座上百亿众生。及诸大会菩萨之人。及天帝释梵天王。兜术天。焰天。化自在天。他化自在天。乃至一究竟天。各各狐疑。欲得闻说至道之要。道者无相而不可见。云何如来言有道乎。尔时世尊。知来会心中所念。寻告最胜菩萨曰。卿等欲得宣畅微妙至道之要乎。对曰。如是世尊。愿乐欲闻。佛告最胜及菩萨摩诃萨天龙鬼神阿须伦旃陀罗摩休勒人与非人。解道无迹寂然无名。假使最胜道有处者。菩萨摩诃萨不于平等法中成最正觉。以其道果无处所故。菩萨摩诃萨成等正觉。佛复告最胜。菩萨道智定意有十。云何为十。不造身行亦无所著。不造口行亦无所著。不造意行亦无所著。游佛境界不兴佛想。教化众生逮无碍智。皆使萌类解道无道。复使众生成最正觉。放大光明靡所不照。一一光明无量化佛。一一化佛演说极深六度无极。恒转法轮发菩萨心。解我无我亦无寿命。身心自然乃谓为道。其自然者。觉道无智亦不有智。觉无所觉都不见觉。言吾是道亦不见吾。言我是道亦不见我。我人寿命亦复如是。一切众智亦无形像。尔时最胜菩萨前白佛言。设道无形而不可见。如今转法轮演说四道果证。言须陀洹斯陀含阿那含阿罗汉辟支佛菩萨及佛。何以故。说五阴萨云然四意止四意断四神足五根五力七觉意八贤圣道。何以故。说净佛国土教化众生。从一佛国至一佛国。分别明慧六识更乐。云何复说四等六度真如法性有道之名。是时世尊告最胜曰。如汝所问。菩萨摩诃萨解了佛慧五分法身善权所有不见动转。见动转者则非道议。远离一切之所猗住。推其法界亦无法界。所以然者。俱本无故无道著智。如本净故设转法轮。解了一切诸法无著。是故最胜。菩萨摩诃萨等于一切悉无所著。亦不见生亦不见灭。佛土清净众生亦净。布现无量智慧光明。是故菩萨摩诃萨应总持行立。不退转登菩萨位。或入定意正受三昧。教化众生净佛国土。无若干道忍一行故。无言法智强为设智。菩萨大士当念修行。化诸未悟皆无识想。是谓最胜入一定意。清净道智一切无尘。调未调者不计苦乐。是常非常若好若丑。悉无想著无乱智者。求索佛藏十力具足。四无所畏四分别慧。大慈大悲真如法性。悉无所有皆虚皆寂。分别报应。至诚道智。无起灭故。谓空无相无愿。亦无所生。是故最胜。菩萨大士至道之要。所论道者即虚空界也。所以然者。道则是空空则是道。一而不二亦无若干。是时最胜菩萨前白佛言。善哉善哉。快说斯法。尔时众会之中天龙鬼神干沓和阿须伦迦留罗栴陀罗摩休勒人与非人。心自念言。如来今日为诸大会。演布道智无比之法。满众生愿随其所趣。此最胜菩萨。何时当成最正觉无上道乎。佛知诸天龙神心之所念。即告四部之众。此最胜菩萨。却后无数三百三十阿僧祇劫。当成为佛号曰明慧至真如来等正觉。世界曰无量。劫名清净。其佛如来翼从弟子。九千九百九十二亿。寿百二十小劫尔时众会。闻佛授莂各自发愿。乐欲生彼佛世界。佛即告曰。如汝所愿必生不疑。佛复告最胜曰。今此大众多有忉利天帝与阿须伦共斗。或时诸天得胜阿须伦不如。或时阿须伦得胜诸天不如。各各共斗怀其怨结。各有恚毒不能舍离。伏惟天尊。以权方便与说道智虚无之法。令诸天人及阿须伦各各和合兴慈悲心　　尔时世尊告诸会者。道者无形亦不可见。三毒根本永无本末。在世修道惟信为强。人之行慈善神卫护。十方诸佛皆共称叹。今世后世积德无量。此阎浮利内蜎飞蠕动有形之类。皆当归于灭尽之法。命如电焰亦如野马镜中之像水上浮泡。合会有离生者必死。汝等受形不免此患。虽受天寿故在三涂。当自谨慎求离此道。汝等谛听受吾教诫。尔时四部之众。佥然喜庆各自兴敬。欲听如来道法之教。尔时世尊告四部众。汝等谛听善思念之。菩萨摩诃萨当念修行八解脱法门。云何为八。若善男子善女人。奉律无缺护身口意。行四等心慈悲喜护。常念亲近随善知识然炽三宝。常念志求无上佛道。所闻正法为人讲说。所演道教不说小乘。劝进众生修行大道。或时菩萨讲演大乘。平等无二不见受教。犹如虚空无形无像。佛所建立不可思议。包容万行无法不周。或说空无虚空寂然之行。或说五分法身。譬如有人得随意摩尼珠。在大众中欲使珠之威德青黄白黑。亦使众人同其色像。菩萨摩诃萨亦复如是。随众人心意所思念。辄演道智无穷之法。各令欢喜志崇佛道。尽导将示智慧法门。益于众生而发大道。如是菩萨发弘誓心。济度众生亦不见度。犹如虚空往来无碍。菩萨发意度人如是。亦不见众生有得度者。佛告最胜。汝般泥洹供养舍利。当经十二中劫。一切众生皆悉奉事。无因缘者为造因缘。无救护者为设救护。无覆盖者为作覆盖。尔时人民之类。皆当供养华香伎乐稽首自归。一一舍利皆放光明。神德变化见者欢喜。皆由弘誓发愿所致。如佛威神殊特之变。巍巍堂堂靡不照曜。布现无量智慧光明。缘是兴发无上道意。其中众生发意错者。或成缘觉声闻之法。或生天上逮得人身。舍利分布八方上下。天龙鬼神干沓和阿须伦迦留罗旃陀罗摩休勒人与非人。蚑行喘息有形之类。皆当供养五乐自娱。佛复告最胜。汝作佛时地黄金色七宝具足金银珍宝车磲马瑙珊瑚虎珀水精琉璃。或有众生欲得供养全身舍利。辄如其愿皆悉从意。数千万亿全身舍利布现于世。经法流布十七中劫。尔时座上有菩萨名曰无量觉慧。心自念言。最胜大士遗身舍利。分布在世兴发道心。度人多少为有几许。佛知其意心中所念。便告之曰。止止贤土。勿宣斯言。莫以己身限碍之智度量如来无碍之慧三昧定意。光明舍利接度众生。非心所度非意所察。如来神德道智自在。又诸佛所化权现变异。非是辟支声闻所逮。菩萨摩诃萨得寂定三昧。都无近远想著定念。普游十方郡国县邑天宫龙宫诸尊神宫丘聚人中旷野天上。五道所趣。各各示现全身舍利。一一舍利放光明者。解说六度无比之法。空无相愿大慈大悲。四恩明慧分别虚寂。畅达定意供养舍利。平等无二。施心牢固无增无减。是谓菩萨摩诃萨入寂意定心三昧。便能分别内外六情。何以故名为六情。所谓六情者。若眼见色不兴色想。解色外物而兴眼识。便起七十四尘劳之患。何谓七十四。欲识十五。色识十五。有想无想识十五。生阴十五。中阴十四。佛告菩萨摩诃萨。于眼识中兴此尘劳便起眼识。复次菩萨摩诃萨。设族姓子族姓女。若耳闻声不兴耳患。解声外物而兴耳识。便起七十四尘劳之患。欲耳识十五。色耳识十。有想无想耳识十。中阴及受形阴三十九。佛告菩萨摩诃萨。于耳识中兴此尘劳便起耳识。复次菩萨摩诃萨。若鼻嗅香不兴鼻识。解鼻外物而兴鼻识。便起七十四尘劳之患。欲界鼻识十五。色界十五。有想无想四空定四十四。佛复告菩萨摩诃萨。设族姓子族姓女。舌识知味而兴舌患。于中分别悉了无主。欲中识中。便能兴起七十四尘劳之患。何谓七十四。欲十五。色十五。有想无想及至中阴四十四。菩萨摩诃萨。复当思惟起灭之法。外更内乐粗细尘劳。一一分别悉无所有。便于更乐以兴身识。乃兴七十四尘劳之患。何谓七十四。所谓七十四者。欲十五。色十五。有想无想及至中阴四十四。菩萨摩诃萨。复当思惟意法之行。法生则生法灭则灭。亦不见生亦不见灭。愚惑之人。于中兴起意识之想。便起七十四尘劳之患。云何七十四尘劳之患。欲十五。色十五。有想无想及中阴四十四。佛复告菩萨摩诃萨。云何道智。菩萨于欲界道智十五。所谓十五者。观世有七。何谓为七。一者诽道。二者信言。三者受教。四者在谛。或便退转。五者得报犹豫。六者意进身碍。七者目睹不获猗佛深藏有八事。何谓为八。一者佛法无像为设窠窟。二者现在不住念计常存。三者过去永灭誓言不睹。四者当来未至言无生灭。五者缘苦致患自招缘对。六者未尽言尽方便习行。七者见道舍道始从一进。八者佛法无二意在参差。是谓菩萨摩诃萨于欲界道智十五尘劳之行。云何色十五尘劳之行。所谓十五者。一为恩润。二心不移。三著天乐。四忘罪福。五谓永久。六无痛痒。七在正地。八行平均。九忍不起。十道无变。十一想具。十二著色。十三自在。十四远照。十五羯磨。是谓菩萨摩诃萨往适色天当念远离十五尘劳之行。云何菩萨摩诃萨。有想无想及中阴。远离四十四尘劳之行。于是菩萨入神通定意无形三昧。往至彼间说四十四识著之行。云何四十四。于是菩萨与识说行。一者识我无本。二者舍色无形。三者有痛受报。四者想不牢固。五者行本末断。六者猗空无慧。七者寂然息定。八者无想如灭。九者在识不乱。十者忘意非意。十一者亦不在意。十二者识不在道。十三者亦不在俗。十四者如尔性空。十五者闻响无形。十六者念道无尽。十七者谓空无余。十八者泥洹清净。十九者觉了趣寂。二十者痴心恩润。二十一者迁现中阴。二十二者见中阴受形二十三者与中阴形交往。二十四者知所从来。二十五者见彼中阴众生往来。二十六者见中阴形生者灭者。二十七者自见受形受地狱阴。二十八者有受罪形不受罪形。二十九者见受天阴有受福不受福者。三十者见受人阴有受福者不受福者。三十一者见受饿鬼中阴有高有卑者。三十二者见受畜生阴重者轻者。三十三者或从天阴还入天阴。斯由死时识不乱故。三十四者或从天阴而生人阴。斯由本识虽猛无慧。三十五者或从天阴受畜生阴。斯由识浅意兴乱想。三十六者或从天身受饿鬼阴。斯由死时意贪无厌。三十七者或从天身受地狱阴。斯由神誓诽谤贤圣。三十八者或从人阴复受天阴。斯由禁戒法清净。三十九者或从人身受畜生阴。斯由行本意不专一。四十者或从人阴受饿鬼阴。独善其美不广普故。四十一者或从人阴受地狱阴。先受其福后受其祸。四十二者或从畜生阴受天人阴。斯由造福毕故不造新。四十三者或从畜生阴受饿鬼地狱阴。斯由无救八无闲罪。四十四者有阴受阴形神识不错。是谓菩萨摩诃萨有想无想及中阴形四十四尘劳之患。佛复告最胜。菩萨摩诃萨复当思惟虚空神识中阴。或从空识生识阴。或从识阴受不用处阴。或从不用处阴受无色天阴。从无色天阴受六天阴。乃至一究竟天。从一究竟天。复受色无色天阴。人受天阴。形如一仞半。寻往不中留。人受人阴形如三肘半。极迟经七日。或六日五四三二一日。人受畜生阴。极迟三日半。或二一半日。人受饿鬼阴极迟半食顷。或弹指之间。人受地狱阴形如三仞半。或有出者。不经旬日死辄至彼。菩萨摩诃萨皆逐人教化为说妙道。心速悟者。不受众形中间得道。畜生受人阴。如二肘半。极迟经四日三二一日。畜生受天阴形如三仞半。极迟一日半或一日半日弹指之顷。畜生受饿鬼阴形如七仞。或有出者。极迟经五日或四三二一日。畜生受地狱阴。形如一仞半。极迟半食顷或弹指之间。饿鬼受天阴形如半刃。极迟经一日或半日食时或弹指之间。饿鬼受人阴形如二肘半。极迟四日半或三二一日。饿鬼受畜生阴。形如四仞半。极迟十五日四三二一日十日九八七六五四三二一日。饿鬼受地狱阴形如五仞半。极迟九十日。或有出者八七六五四三二一亦复如是。复次菩萨摩诃萨当复如是观察。地狱众生受彼天阴。形如四仞半。极迟经五月四三二一月。若地狱阴受人中阴者。形如二肘半。极迟经三月二一月。地狱受畜生阴。形如八肘半。极迟三月半二一月亦如是。地狱受饿鬼阴。形如九仞。极迟经三日。或时天阴应受人阴。中间未至还受天阴。斯等利根经不涉苦。或时天阴应受人阴。忽然便在生畜生阴。斯等之类福尽行至。或时天阴应受畜生阴。忽然便在生人中阴。斯等之类不毁戒度。或时天阴应受饿鬼阴。忽然便在生畜生阴。斯等之类奉修顶忍。或时天阴应受地狱阴。忽然便在饿鬼阴中。斯等之类报果以熟生人道中。或有人阴受饿鬼中阴。众生忽然便在天中阴。斯等之类定意不乱故。或有应受三恶道中阴。忽然便受人天中阴。斯等之类有智通慧意广博故。或有应受一究竟中阴。忽然便在光音中阴。斯等之类心专一故。或有应受遍净中阴。忽然乃在有想无想中阴。斯等之类有智意不达故。佛告最胜。菩萨摩诃萨坐道树下。以一切智无碍等智。执玄通智辩才慧智。了音响智无退转智。遍观三千大千世界。谁受形者不受形者。谁受中阴不受中阴。有几众生在于人道。有几众生在人中阴。菩萨复观人阴众生。受四阴形皆知多少。佛告最胜。菩萨摩诃萨观天道众生在天中阴。复观天道众生趣于四道皆知多少。或时菩萨摩诃萨以六神通不退转智。观畜生受形众生。有几众生受畜生中阴。转受四道中阴皆知多少。菩萨复观受饿鬼众生。有几众生在饿鬼中阴。应受四道皆知多少。或时菩萨摩诃萨观受地狱众生。有几众生受地狱中阴。趣于四道皆知多少。佛告最胜。菩萨摩诃萨以无退转智。遍观五道中阴有受形不受形者。或有处在人阴忽然便在天阴形。于天阴形即取灭度。竟不受天身人身。或有处在天中阴忽然便在人中阴形便取灭度。不受天身人身。或有处在畜生中阴于畜生中阴。忽然便在人中阴。于人中阴便取灭度。不受畜生人形。或有处在畜生中阴于畜生中阴。忽然便在天中阴。于天中阴便取灭度。不受畜生天身。或有处在饿鬼中阴。于饿鬼中阴忽然便在人中阴。于人道中阴便取灭度。不受饿鬼身人身。或有处在饿鬼中阴。于饿鬼中阴忽然便在天中阴。于天中阴便取灭度。不受饿鬼天身。或有处在地狱中阴。于地狱中阴忽然便在人中阴。于人中阴便取灭度。不受地狱人形。或有处在地狱中阴。忽然便在天中阴。于天中阴便取灭度。不受地狱天形。是谓菩萨摩诃萨以不退转智。遍观三千大千世界。有受形者不受形者。有罪有福皆悉知之。尔时最胜菩萨及万八千人。十万天人。天龙鬼神犍沓和阿须伦迦留罗甄陀罗摩休勒。即从坐起叉手长跪白佛言。异响同音叹未曾有。善哉善哉。世尊。快说中阴无形之法。无限无量不可思议。非是罗汉辟支所度。我等愿乐欲见中阴形质。唯愿世尊。顾愍下劣众生。得蒙洗除永去心垢　　尔时世尊告诸会者。善哉善哉。快问斯义。吾今与汝现其神足。使八部之众得睹中阴形质。尔时世尊即入无形观三昧。普见五道中阴众生。有受形者不受形者有罪有福。皆悉知之。尔时座上众生。亦复见彼五道中阴形质。又闻如来与说道教。即于彼形诸尘垢尽得法眼净。或有发于大乘之心。或有说于志密之行。随类教化无所染著。亦复见彼中阴形质。从一住地至于十住地。见彼有得一生补处。坐树王下降伏无数亿百千魔。身黄金色众相具足。亦有诸天帝释梵四王。来请菩萨演说法响。普闻三千大千世界。复见异方诸佛世尊。遣化菩萨。请说名号国界远近清净之行。或见在前叹说如来十号之法。或有兴教致供养者。或以杂偈叹如来之德。此国众生在彼中阴。种种观见神足变化不可思议。复见如来出舌相光明。一一光明皆有化佛。及八部众前后围绕。说无畏法智不退转。诸法深藏皆悉具足。或授弟子缘觉记莂。于当来世汝当成佛。号字如是。尔时万八千人及百千天子。即于座上皆发无上正真道意。尔时世尊。还舍神足复坐如故。告四部众。如来神德不可究尽。又有四法不可思议。云何为四。一者如来志密不可思议。二者众生根本不可思议。三者如来道慧不可思议。四者如来音响不可思议。复次最胜。复有四事不可思议。云何为四。一者如来仪则不可思议。二者如来法座不可思议。三者如来教诫不可思议。四者金刚定意不可思议。复有四事不可思议。云何为四。在道树下意如虚空不可思议。亦不见是亦不见非不可思议。以小为大以大为小不可思议。言必有济亦不见济不可思议。复有四事。所应行法不可染著。言有吾我。亦不见生复无有灭。无造无作亦无著断。一切众生根本清净。是谓最胜。菩萨摩诃萨所应行法无所染著。云何最胜。世尊有边际乎。对曰。无也。世尊复告最胜。诸有正法从法界生本无边际。为有有耶生。为无无耶无。对曰。世尊。不从有有不从无无。云何最胜。诸无际法。不从有有不从无无。云何成等正觉乎。对曰世尊。无有成正觉者　　佛告最胜。如来坐道树下以无际之法。无起灭教皆虚皆寂。自然无智亦不有智。以无有智谁有知乎。是故最胜。吾我之法权诈不实。亦不见道道不见道。无见无闻无慧无著解法界亦复如是。不见起灭为作窠窟。有受教者。亦不见文字章句。如是最胜。解知诸法虚空无形。设有愚夫无智之士安处虚空者不乎。对曰。非也世尊。一切诸法如尔法性。真际本无斯无所有。今言有道大慈大悲。四意止四意断四神足五根五力七觉意八贤圣行。空无相愿。六增上法。十八不共。不由斯法而得成道。道者无形亦不可见。以无形法乃谓为道。道亦无来亦不见去。是谓最胜。乃谓为道。若使如来从法界生从法界灭。乃是生死秽浊之行。以无生灭故谓为道　　佛告最胜。菩萨摩诃萨入虚空观三昧。于诸境界行无染禅。以此禅法。游至无碍亦无错乱。非身非心无等不等。思惟空定不见刚柔。志惟澹泊无应无所。应亦不见应亦不见不应。是谓最胜。菩萨空定无限无量不可思议。非是罗汉辟支所及。譬如最胜。焚烧山野丛林草木。火非丛林丛林非火。亦不是火亦不离火。当知菩萨结使亦然。结非是道道非是结。亦不离道解知空定。无形三昧亦复如是。诸法清净平等本无。或以正受观察法际。而致平等无染无污。心不在内亦不游外。色无所住亦不见住。度于一切在颠倒者。设法无形是谓为道。或以五通三达妙智。周流四域欲化众生。化自有化亦不见化。是谓为道超外五通。或离声闻缘觉定意。不见五通缘觉定意。是谓为道。复以定意正受三昧观察法本。法从何生为从何灭。亦不见生亦不有灭。乃谓为道。有为俗法无为道法。亦不见俗复不见道乃谓为道。有漏是尘无漏清净。亦不见漏亦不有漏。十善行迹十恶法本。亦不见善复不有恶。利衰毁誉称讥苦乐。亦不见苦复不见乐。不见成道亦不在俗。不见说法贤圣默然。是谓最胜。菩萨摩诃萨入空正受。乃谓为道　　复次最胜。菩萨摩诃萨复当思惟虚空藏三昧。不见有余无为住寿经劫。不见无余无为无有变易。乃谓为道。是谓菩萨摩诃萨建立空慧善权方便。从一佛国至一佛国。供养诸佛承事诸佛世尊。教化众生净佛国土。不见色相为现色像。声香味细滑识亦复如是。不见有度至于泥洹。不见流转处在生死。若善男子善女人。讽诵执持怀抱不忘便得现在八功德福。云何为八。观诸空法信不犹豫。得佛深藏意不怯弱。意净无垢无所染污。心如金刚不可沮坏。所行真正不著魔界。净佛国土度未度者。心广大乘不乐小智。亲善知识不著外部。所求真观无我人想。是谓菩萨摩诃萨获八功德。解知世法无我无人无寿无命。于本无法乃应正受。常以禅定至于灭度。开化众生不以为倦。是为见法乃应为道。以见诸法寂寞无形无行无处。是谓最胜菩萨摩诃萨。空非有空亦非有空。空非空者寂寞无名。名亦不有不无。是谓为道。或时菩萨游诸法观不猗三处不著三有。如是菩萨在人天世。发弘誓心广度群萌。不见众生有得度者。是谓菩萨摩诃萨。建立空慧永无所著。最胜当知。如来周旋入无形定意。非是二道所能晓了。唯佛明。佛智慧无碍无著无染无所点污。于诸境界无所染著。设得深法不以为欢。不著世俗八无闲业。四辩无碍。不灭不燃非不有燃。不起不生非不有生。过去永灭非有过去。现在不住亦不有住。当来未起不见生者。是谓菩萨摩诃萨。无著无碍不著三处不染三有　　尔时座上九万众生。十一那术天人。及诸天龙鬼神即从座起。偏露右臂长跪叉手白佛言。我等鄙贱得厕净法。乃能宣畅。无形之法无[巾*票]帜法。唯愿世尊。使将来世生人天中阴。佛土境界即于彼处受无为证。同日同时共一国土　　尔时世尊。哂然而笑口出五色光。遍照三千大千世界。绕身三匝还从口入。阿难长跪叉手白佛言。自惟侍佛三十有余。未曾见光有逾此者唯愿世尊。当为敷演为将来会者永无尘翳　　尔时世尊告阿难曰。汝今见此九万众生。十一那术天人。于此命终皆当往生微尘空界中阴。已生中阴各各以次成佛皆同一号。号无色如来至真等。正觉明行成为善逝世间解无上士道法御天人师号佛世尊。纯以菩萨以为翼从。于彼中阴住寿一劫。般泥洹后遗法一劫。以次成佛中间不绝　　尔时世尊说此法时。遍净菩萨及无数众生悔受人形及彼天身。在坐号泣不能自胜。佛知而问曰。善男子。何为悲泣未曾所见。遍净白言。我等亦欲乐生彼土。不在厕豫故悲泣耳。佛告遍净。止止勿说斯言。汝昔发愿弘誓心异。何为中欲生于异国。贤劫名灭。汝当次继号为遍净如来至真等正觉十号具足　　　　身口意品第二十五　　尔时最胜菩萨前白佛言。一切诸法皆如幻化。云何幻化法中。教化众生净佛国土。云何净除三想我人寿命。云何从一佛国至一佛国。承事供养诸佛世尊　　佛告最胜。善哉善哉。乃能于如来前作师子吼。谛听谛听善思念之。吾当与汝敷演其义。最胜当知。菩萨摩诃萨常念修身口意行法。观了诸法如幻如化。去来现在悉无猗著　　尔时座上有菩萨名曰欢乐。前白佛言世尊。诸有众生乐深法本兼复供养。净身口意诸根纯熟。是谓菩萨慧。增上菩萨曰。解知诸法无离无染。于无染法净身口意。是谓菩萨慧。等慈菩萨曰。诸有行慈普愍一切。解知文字尽无所著。不见身口之所行法。于中便得清净法者。是谓菩萨慧。濡首童真曰。一切诸法本说不见说。不见法想。于中净身口意。是谓菩萨慧。炎光菩萨曰。佛法无二亦不见二。息诸结使尽无起灭。于中净身口意。是谓菩萨慧。莲华结菩萨曰。遍能游至十方世界。见净世界不起净想。于中净身口意。是谓菩萨慧。光明菩萨曰。一切诸法归无所归。于身口意亦无起灭。于中净身口意。是谓菩萨慧。法净菩萨曰。一切诸法悉归于空。于正受定摄意不乱。于中净身口意。是谓菩萨慧。莲华行菩萨曰。于本无法无尽之行。于无尽法净身口意。是谓菩萨慧。正等菩萨曰。知苦知乐亦无苦乐。于中净身口意。是谓菩萨慧。除怒藏菩萨曰。一切诸法解无起怒。于无起怒法净身口意。是谓菩萨慧。师子童真菩萨曰。于三法本无恚淫痴。亦不见色有起有灭。于中净身口意。是谓菩萨慧。施宝菩萨曰。我人寿命有起有灭。解了诸法悉无起灭。于中净身口意。是谓菩萨慧。勇慧菩萨曰。总持法门不见归趣。于无归趣法。是谓菩萨慧。贤护菩萨曰。名号虚诈不可护持。愚戆凡夫谓为真实。于中净身口意。是谓菩萨慧。月光菩萨曰。如如如尔性本际净修梵行。不见如如如尔性于中净身口意。是谓菩萨慧。善来菩萨曰。以戒德香。普熏三千大千世界。香如风等。亦不见香。亦不见风。于中净身口意。是谓菩萨慧。不思议菩萨曰。无为不离有为。有为不离无为。解知有为无为悉无所有。于中净身口意。是谓菩萨慧。洁净菩萨曰。诸生净居天。不见天福清净之行。于中净身口意。是谓菩萨慧。至诚菩萨曰。不见至诚当犯四法。不见欺诈当受后报。于中净身口意。是谓菩萨慧。善观菩萨曰。一切色想觉无色想。于中净身口意。是谓菩萨慧。宝璎菩萨曰。处在生死观见众生有苦有乐复自观身苦乐如彼。于中净身口意。是谓菩萨慧。无毁根菩萨曰。于诸结使知本清净。于中净身口意。是谓菩萨慧。常笑菩萨曰。于诸根法不见吾我。亦复不见造吾我者。于中净身口意。是谓菩萨慧。常悲菩萨曰。行四等心。慈悲喜护遍满佛国。不见四等有救众生。于中净身口意。是谓菩萨慧。梵意菩萨曰。邪见众生安处正见。于正见中不见邪正。于中净身口意。是谓菩萨慧。布演菩萨曰。弘誓心固不为小道所屈。于中净身口意。是谓菩萨慧。勇士菩萨曰。拔淫众生不染三有。于中净身口意。是谓菩萨慧。心胜菩萨曰。建立慧忍恒修精进。于中净身口意。是谓菩萨慧。雷音菩萨曰。于诸善本。观其法界不增不减。不见诸法有[穴/巢]窟者。于中净身口意。是谓菩萨慧。无厌患菩萨曰。以恒沙劫以为一日。十五日为半月。三十日为一月。十二月为一岁。于中经历亿百千劫。乃一佛出照曜世间。复以方便供养恒沙如来。净修梵行后方受决。修菩萨道未曾厌患生死之苦。于中净身口意。是谓菩萨慧。住寿菩萨曰。恒以神足化六十二见。于六十二见净身口意。是谓菩萨慧。尽意菩萨曰。观诸法本空无所有。生者自生灭者自灭。法法相生法法相灭。生不知生灭不知灭。于中净身口意。是谓菩萨慧。心广菩萨曰。心所思念出息入息。一一分别不失次第。亦不见出亦不见入。于中净身口意。是谓菩萨慧。善胜菩萨曰。分别三世。为从何起为从何灭。亦不见起亦不见灭。于中净身口意。是谓菩萨慧。持禁菩萨曰。不见持戒及以毁戒。不见毁戒当入地狱。不见持戒受天福报。于中净身口意。是谓菩萨慧。无畏菩萨曰。修四神足。于四意止不怀怯弱。心本无本不见心本。于中净身口意。是谓菩萨慧。无量悲菩萨曰。诸有发心慈愍一切。游至他方无量佛界。要度众生不以为倦。亦不见度亦不见不度者。于中净身口意。是谓菩萨慧。宝施菩萨曰。兴隆四恩亲近三宝。惠施仁爱利人等利。不见受报四恩之德。于中净身口意。是谓菩萨慧。毁根菩萨曰。一切众生视如赤子。欲自护身当护他人。安隐众生至无为岸。不见灭度至彼岸者。于中净身口意。是谓菩萨慧。寂志菩萨曰。佛不思议受报难量。诸根寂定信无贪嫉。于中净身口意。是谓菩萨慧。护身菩萨曰。成其佛道身护相好。及泥曰后舍利分布。四维八方上下充满。天龙鬼神无不宗奉。亦不见舍利有教化者。于中净身口意。是谓菩萨慧。香首菩萨曰。一一毛孔出无量香。一一香者出无量教。济度众生无有穷极。神足威神巍巍无量。皆使众生发无量道意。其中错误众生不应正真道者。或成缘觉声闻之道。或生天上还复人身。心不怀恨。大道可贵。亦不侠耻度于小者。于中净身口意。是谓菩萨慧。弘誓菩萨曰。于染无所染。于世八法不兴想著。于中净身口意。是谓菩萨慧。愍救菩萨曰。道者为二无道为一。亦不见一亦不见二。于中净身口意。是谓菩萨慧。无上菩萨曰。有佛有法不成觉道。无佛无法乃成觉道。亦不见成亦不见不成。于中净身口意。是谓菩萨慧。奉德菩萨曰。诸有众生自立名号。是男是女我人寿命。解知本性悉无男女。亦复不见从彼生此从此生彼。当知权诈合数之法非真非实。于中净身口意。是谓菩萨慧。目见菩萨曰。诸有色像解无色像。彼色我识内外无形。解色性空悉无起灭。于中净身口意。是谓菩萨慧。妙锦菩萨曰。吾我寿命本自无主。如人外声耳识耳闻。挍计声者本无形质。于中净身口意。是谓菩萨慧。常住菩萨曰。若于七法一一分别。不关三处不求五果。于中净身口意。是谓菩萨慧。玄通菩萨曰。寂不寂为垢。戒不戒为垢。忍不忍为垢。亦不见忍亦不见不忍。解知忍辱无寂不寂。于中净身口意。是谓菩萨慧。香熏菩萨曰。不见阴盖睡调之病。悭贪谀谄愦乱犯戒。于中净身口意。是谓菩萨慧。尔时最胜菩萨即从座起。长跪叉手前白佛言。善哉善哉世尊。我亦愿乐说净身口意菩萨之慧。普现一切无去来今。如尔清净住无所住。诸法幻化不可捉持。譬如日光月现水中。诸佛世尊亦复如是。亦无生灭不取泥洹。于中净身口意。是谓菩萨慧　　佛告最胜。云何族姓子。汝观何义于如来前而说此义住无所住乎。答曰如来所住如如所住如众生住。云何如来所住如如所住如众生住乎。答曰。如众生住如有为住如无所住。云何如众生住如有为住如无所住乎。答曰如来所住住无所住。云何从第一空义住乎。答曰非也世尊。云何族姓子。如来所住如凡夫住乎。对曰非也世尊。曰非如来住非凡夫住云何从中成正觉耶。答曰不从如来及凡夫法成正觉也。云何族姓子。如如至真于凡夫地有何差别。对曰世尊。欲使虚空有差别乎　　佛告最胜。一切诸法皆空皆寂无有差别。最胜白佛。以其诸法不可护持。相无有相。如如所住如无所住　　尔时最胜菩萨问濡首童真言。住云何为住乎。言无住云何无住耶。濡首答曰。所谓住者。如如所住住无所住。又曰。解四梵堂住无所住。故谓为住住无所住。最胜问曰。吾所问住。非四梵堂亦非一类。或在闲静或在聚落。或在冢间或在树下。可谓此为住乎。濡首答曰。吾所谓四梵堂住心为止止。捡恶不起故谓为住。最胜问曰。云何心为止止。濡首答曰。慧义为本故曰止止。最胜复问。慧者无本亦无究竟。可从知见成止止乎。濡首答曰。如是如是。如汝所言。先自观我然后净慧。最胜复问。云何濡首先自观我耶。濡首报曰。诸无我法至竟如如。我自无我无起无不起。是谓我自观我也。最胜复问。正使濡首为从义得不从义得。自观我者为观佛像。若使有我则有佛耶。我自无我云何有佛。亦不见言言亦无我。云何观佛像乎。濡首答曰。诸言观我我即无我是谓观我。所以者何。夫观我者则观诸法。观诸法者则观佛也。佛者无形亦不可见。最胜问曰。颇有方便诸不成就可使至正见耶。濡首答曰。有此方便。诸不成就有为境者安处正见。又问云何濡首。正尔便是正见耶。濡首答曰。不以尽证。亦不果报。亦不取果报。故谓正见。又问云何为见。答曰不以慧眼见诸法。非不慧眼见诸法。不有为见不无为见诸法。何以故。夫慧眼者。亦见有为境。亦见无为境。无有有为眼见有为境无为境。又问云何濡首。颇有方便从其等见成比丘果证耶。濡首答曰。亦不从等见成其果证。亦不离等见成其果证。最胜当知。皆由希望五垢所成。解此义者乃成果证。最胜复问。云何希望五垢所成。濡首答曰垢为心本心是道根。道者无形不可见。故成果证。最胜又问。道者无形不可见。云何成果证。濡首答曰。吾所证道由其果证。成果证者即非道耶。凡夫愚人谓果证为道乎。莫作斯观。何以故。道非果证果证非道。亦不离道亦不离果证。最胜又问。道以果证无差别耶。濡首答曰。道者无为而不可见。果证有为亦不可见。是谓差别。又问濡首。如仁所言。从有际至无际耶。濡首答曰。诸法未生亦不见生。非不有生生亦无生。亦不见已生非不有已生。夫已生者亦无已生。诸法无当生非不有当生。解知当生悉无所有。是谓从有际至无际。最胜又问。不从有生至无际乎。濡首答曰。从有生得至无际。又问从无生得至无际乎。答曰如是从无生得至无际。云何濡首。从有生得至无际。从无生得至无际。有何差别。濡首答曰。生亦无生。无生亦无生。是谓差别。最胜又问。生既有形无生无名。云何差别。尔时濡首报最胜曰。吾与汝引喻。有目之士以喻自解。云何最胜。虚空有形乎。对曰无也。又问空有正见耶。对曰无也。又问何谓为空。对曰空空也。濡首复问。云何空空。最胜报曰。诸法空空。又问云何诸法空空。最胜答曰。诸法无言无说空如空。濡首问曰。诸法无言无说云何空如空。尔时最胜寂默不对　　是时世尊告最胜曰。善哉善哉族姓子。真解无无泥洹之道。道者无形亦不可见。无言无教亦无受者。说此无形法时。一切众生叹未曾有。九千比丘有漏心解脱。二万七千天子诸尘垢尽得法眼净。复有千二百天与世人发于无上正真道意。五千菩萨即于座上得不起法忍。尔时座上有无畏魔王。自将其众前白佛言。我等愚惑永在盲冥。今日始闻无形教法。若有善男子善女人。执持讽诵此经典者。常当拥护至竟成佛不使留难。于是咒曰　　那罗伽罗阿毗呵呵　　持是拥护善男子善女人。讽诵经典戢在心怀者。尔时梵王复从座起。即将营从前白佛言。我当拥护善男子善女人执持讽诵此经典者。若百由延千由延内。不使外邪得善男子善女人。便即于佛前而说咒曰　　伊摩鼻周那毗伽奢黎罗　　当拥护是善男子善女人。至竟成佛不使留难。是时释提桓因。复将翼从前白佛言。若有善男子善女人执持讽诵此经典者。我等当拥护至竟成佛不使留难于是咒曰　　留遮耶摩那那僧求时那写持是拥护善男子善女人。至竟成佛不使留难。是时东方天王提鞮赖吒将其翼从。即从座起前白佛言。我等当拥护是善男子善女人讽诵读说此经典者。常当拥护至竟成佛。于是咒曰　　谛那赐那谛那赐　　持是拥护善男子善女人。至竟成佛不使留难。是时南方天王毗楼勒伽。即将翼从前白佛言。若有善男子善女人执持讽诵此经典者。至竟成佛不使留难。于是咒曰　　摩诃赐陀那赐　　持是拥护善男子善女人。至竟成佛不使留难。西方天王毗楼波叉。将其翼从前白佛言。若有善男子善女人执持讽诵此经典者。我当拥护至竟成佛不使留难。于是咒曰　　伊昵弥昵奢弥　　持是拥护是善男子善女人。至竟成佛不使留难。是时北方天王拘毗罗。将其翼从前白佛言。若有善男子善女人执持讽诵此经典者。我当拥护至竟成佛不使留难。于是咒曰　　陀譬陀罗譬　　持是拥护是善男子善女人。至竟成佛不使留难。是时无畏魔王。梵天王。释提桓因。及四天王。各说神咒已。绕佛三匝头面礼足。各还复坐　　　　十住断结经卷第九　　　　十住断结经卷第十　　　　姚秦凉州沙门竺佛念译　　　　梦中成道品第二十六　　尔时治地菩萨即从座起右膝著地。叉手白佛言。世尊。甚奇甚特。今闻濡首菩萨得与最胜论无形法道无言教。未曾所闻未曾所见。便为绍继佛种不断。又行佛事不思议法。佛告治地。如是如是如汝所言。从亿百千劫积功累德。兴显佛事未曾耗减。有佛出世法乃流布。是时濡首前白佛言。诸佛出世法乃流布。诸法有相貌耶。言流布乎。对曰无也。又白佛言。如来出现。使无量众生皆取灭度。今闻如来欲齐限众生。齐限众生者则无灭度。佛告濡首。颇闻吾说无众生言有众生耶。对曰不也。欲使有众生无众生耶。对曰不也。欲使如来起灭有窠窟耶。对曰不也。若使如来无窠窟者。云何如来度众生皆使灭度。濡首白佛。今我所说分别四句。解知诸法皆得总持。寻其本性无生无灭。不见生死又无泥洹。以是之故。无限众生当取灭度　　佛告濡首。于尽无尽法界本净。晓了义理故称无著。以知文字无意无想亦无识著。岂由识想分别诸慧乎。晓众生净人之本性不可究尽。吾今与汝分别义趣。谛听谛听善思念之。菩萨大乘不可思议。非是罗汉辟支所及。濡首受教愿乐欲闻　　佛告濡首。无形之识无觉知识。无想念识梦幻化识。以用救摄无量众生。或有佛土文字教化。解知文字性空寂寞。上方去此七万六亿阿僧祇刹土。彼有佛土名曰安寂。佛名妙识如来至真等正觉明行成为善逝。十号具足。彼土众生诸根具足。玩习本愿无所漏失。众生受化睡乃得寤。唯有如来入寂定意。随众生根权现如睡。设欲说法便自右胁著地脚脚相累。众生见之皆效如来。右胁著地脚脚相累悉各睡眠。是时彼佛于睡眠中。与诸众生神识说法。或说布施蠲除三想。或说持戒德香远布。或说忍辱降意不起。或说精进除去懈怠。演说禅定识不流驰。宣畅智慧闭塞愚闇。修行善权随类无著。于四法门究畅无碍。随识高下而演其教。随说大小以授正法。时彼如来。复以演说四非常慧苦空非身无我之法以。渐渐与说三十七道品之教。四意止四意断四神足五根五力七觉意八贤圣道。究畅定意空无相愿。尔时梦中受化之识应成道迹。便于梦中识受成道。频来不还至无著道。亦复如是。各佛取证。亦复于梦识在旷野。无师自寤于睡眠中身黄金色众相自严。飞钵虚空作十八变。又于梦中身上出火身下出水。坐卧虚空无所挂碍。欲入无为泥洹之境。亦于梦中结加趺坐。于无余泥洹而般泥洹。故身如石无所觉知。众生之类还觉寤已。各无言说寻梦识著。便取舍利而耶维之。菩萨受决乃至成佛皆于梦中坐树王下地黄金色。降伏魔怨无量福具。身有三十二相八十种好。紫磨金色光明远照。梦中如是。寤即身黄金色众相具足。神足变化无所触碍。无有言教音响往来。欲有所度悉于梦中。不假外形而有所济。濡首当知。众生根原受寤不同。诸佛权化其慧无方。或有佛土地大成者。地界众生不可称计。如来入彼而教化之。皆使众生于无余泥洹界而般泥洹。或有佛土水大成者。水界众生不可称计。如来入彼而教化之。皆使众生于无余泥洹界而般泥洹。或有佛土火大成者。火界众生不可称计。如来入彼而教化之。皆使众生于无余泥洹而般泥洹。或有佛土风大成者。风界众生不可称计。如来入彼而教化之。皆使众生于无余泥洹而般泥洹。或有佛土空大成者。空界众生不可称计。如来入彼而教化之。皆使众生于无余泥洹而般泥洹。或有佛土识大成者。所谓安寂佛土妙识如来。识神通达梦中受教而取灭度　　佛复告濡首。北方去此七十亿恒沙佛土。彼有佛土名曰深要。佛名梵慧如来至真等正觉。十号具足。彼国众生皆发誓愿乃生彼土。尽同一号名曰接识。濡首当知。彼土众生悉皆神通。心念形随无所挂碍。所谓接识者。发弘誓心。诸有神识应趣生门受胞胎形。要以神足游空往来。接识留住。化而灭度不受四大。今此座上[台-台+犮]陀和等八菩萨是。东南去此百四十恒沙国土。有佛土名曰梵音。佛名胎真如来至真等正觉。十号具足。彼土众生六通清彻同一色相。斯由誓愿乃生彼土。所谓胎真者发弘誓心。诸有识神以处母胎。愿以神足入胎教化。令彼母人不知我之所在。即于胎中拔济无为得至泥洹。今此座上宝迹童真治地菩萨是。如来权化神变无方。以亿百千佛土安处掌中。复还如故无觉知者。虚空法界不可思议。是谓濡首菩萨摩诃萨所应行迹。非是罗汉辟支所能及也。分别微识化诸众生各使得度。或说虚无空无之法。无我无人无寿无命。不起灭法。云何濡首。若有善男子善女人发弘誓心。令十方世界辟支罗汉充满其中。各使成道心不退转。其福宁多不乎。濡首答曰。甚多甚多天中天。佛言。其有菩萨以无形法与识演说。或说无常苦空非身空无相无愿。一一分别无形无相。不可携持。是则化识其福无量。所以者何。有为四大遮迦越罗之所迳历。无为四大永寂不起。是为诸佛之所演法。以是方便微识寂寞。法性无教而不可量。有为有相无为无相。所以者何。不离有为不离无为。亦复不言习是舍是无形之教无有此教。是凡夫法是贤圣法。斯为学法斯无学法。是声闻法是缘觉法。是菩萨法。是佛法。佛复告濡首。如来所讲与识说法。不见诸法亦无法想。虚空无形亦不可见。愚惑凡夫以诸彩色画于虚空。欲作天龙鬼神八部之形。是人所施宁能不乎。濡首答曰。甚难甚难。天中天。未曾有也。佛言。如是如是如仁所言。诸法无数。如来所化亦复无数。诸法无形则无有二。于濡首意云何。无形之法有处所乎。对曰不也世尊。佛告濡首。以故当知佛法无数。无言无教悉无所有。尔时濡首前白佛言。向闻世尊诸法无相亦无形质。如来大哀物无不察。云何复说开化众生净佛国土。是法有漏是法无漏。是法现在是法过去未来。又佛说言是度世法是非度世。有著无著有称无称有数无数。此生死法此为泥洹。云何世尊。说诸法无相亦无形质乎。佛告濡首。如是如是如汝所问。三乘诸法三世六度。度世生死有为无为。无有为无无为。有著无著有称无称。有数无数有漏无漏。三十七品空无相愿。从有为法乃至无为。皆是俗数非是第一之义。无形法者。无形无响而不可见。布施持戒忍辱精进一心智慧善权。皆是俗事非第一义。灭尽泥洹永寂快乐　　佛告濡首。菩萨应寻其本性而复演说有报应耶。说除八难音声无响有报应耶。究尽众生推寻根原有报应耶。顺从经典蠲除结使有报应耶。正使如来不染三世。正法开化未曾唐捐有报应耶。正使诸法有报应果复可尽乎。心识周旋入出无碍。复可尽乎。或履权慧顺从爱欲复可尽耶。威仪礼节顺而不犯复可尽耶。三乘教化皆令充满复可尽耶。思惟法本不舍总持复可尽耶。解了诸法章句清净。深了妙法章句分明。观四意止诸佛定意复可尽耶。分别意断未曾舍离。演法无穷不以为难复可尽耶。神足无碍山河石壁通达无碍复可尽耶。一一分别五根圣典。非是外耶所能沮坏复可尽耶。如来神力审言正法。不起狐疑是非之想。七觉意华以自璎珞。处在大众不怀怯弱。论说三十七贤圣之道。永离外耶。复可尽耶。讲说逆顺正受三昧。或复分别名身句义。复可尽耶。苦习尽道至道印封三十二相。相相受报。复可尽耶。濡首白佛言。世尊。无形法教而不可尽。诸有为法皆是耗减。无为泥洹而不可尽。尔时最胜复白佛言。泥洹泥洹者。云何为泥洹　　佛告最胜。所谓泥洹息也。复问云何为息。答曰无为闲静。又问云何无为。云何闲静。答曰想灭者闲静。识停者无为。又问非空乎。答曰非空空。又问非空空。云何识停耶。答曰非空空。尔时最胜菩萨。倍生狐疑即白佛言世尊。向问二事然同答乎。佛告最胜。止止族姓子。勿谓如来答性空同。但族姓子意未解耳。吾今问汝非空空义及识澄静。随汝辩才一一酬吾。云何族姓子非空义乎。对曰诸法无数非不有数。佛言。非也族姓子。佛复问。云何识停澄静。最胜白佛言。悉归不起非不有起。佛言。非也族姓子。尔时最胜即从坐起五体投地。接足而礼须臾退却。复白佛言。自审有过于如来所说。愿世尊愍恕不及。愿垂敷演永除愚惑　　佛告最胜。法无若干唯解为本。香山有树一枝万寻。倒屈入地果实乃熟。果应在上反更入地。汝今所见亦复如是。吾问汝空乃以有报。与彼果树有何异哉。吾当与汝一一分别。善思念之。对曰如是世尊　　佛告最胜。非者非空。一切诸法皆号为非。非者诸法之名。有名者则非空也。解非归空故曰非空也。所谓识者非有非无。云何识非有非无。不染于世是谓非有。在空澄静是谓非无。识者舍此适彼是谓非有。踞生死岸顾愍众生是谓非无。能以化身满十方界化化空寂是谓非有。一识感化化皆说法是谓非无。如来入定身心寂静。迳亿千那术恒沙劫数无起灭想是谓非有。复从定起接度众生令至无为。是谓非无。云何最胜。吾今与汝一一分别非有非无。为是真空泥洹义乎。最胜白佛。空实空泥洹实泥洹。佛告最胜。止止族姓子。此非空亦非泥洹。所以者何。皆由世俗假号权诈文字相传。故谓非有非无。法性境界。尽无端绪无名字法。岂当有非有非无耶。蠲除高下无是非心。知欲怒无欲怒心。解知无明无无明心。五盖诸缚了之为一。亦不见一是谓为空。是谓为泥洹。尔时最胜前白佛言。善哉善哉世尊。说空性法及泥洹界。非有非无实无等伦。尔时说此法时。六万比丘。本愿声闻回意大乘皆得不退转。十一那术诸天世人。皆得尽信之行。复有异方八十千菩萨。悉获不起法忍　　佛复告族姓子。菩萨摩诃萨解空性法有十事行得至灭度。云何为十。一者诸佛世尊恒住法界不舍道智。二者诸佛世尊慈愍一切不舍大悲。三者所行如愿中无差违。四者度诸众生诸根纯淑。五者诸佛世尊观了诸法空无所有。六者诸佛世尊分别智慧。三毒等分亦无所有。七者诸佛世尊于诸法界不起增减。八者发心起学平等无二。九者解如法性不舍本际。十者诸佛世尊行诸道法一相无相。是谓族姓子菩萨摩诃萨解空法性修此十法得至泥洹。复次菩萨摩诃萨行六神通至空法界有十事行。云何为十。一者尽观过去不失慧明。二者尽观未来不失慧明。三者尽观现在不失慧明。四者观五趣众生尽知根原不失慧明。五者一切世间生者灭者不失慧明。六者观一切众生。从有而生从有而灭不失慧明。七者观一切众生从无而生从无而灭不失慧明。八者道心坚固不舍众生不失慧明。九者无选择心。是可度是不可度不失慧明。十者解知法界根门不缺不失慧明。是谓族姓子菩萨摩诃萨修六神通至空法界。佛复告族姓子。菩萨摩诃萨。至空法界当修十慧。云何为十。一者观诸众生若干种心若干种行悉知。是谓菩萨慧。二者观一切众生。若干种心若干种报悉知。三者寂寞无言。如务魄太子。尽知众生心意所念。四者知诸众生异心异行。以佛圣慧而教授之。五者从久远已来修于法性不舍衍心。六者安处众生住佛所住。七者以佛圣慧尽知五趣心意识念。八者言有所说不舍大乘。九者得佛心识定意不乱。十者度心无量不处解脱。亦复不见众生度者。是谓族姓子菩萨摩诃萨至空法界修若干十慧　　　　菩萨证品第二十七　　佛复告族姓子。菩萨摩诃萨乘六神通游至十方无数佛土。承事供养诸佛世尊。从一佛国至一佛国。教化众生不怀怯弱。叹佛功勋德行之业。普使十方闻佛音响。最胜所行无不济度。或以神足或以教诫。福田清净无三恶趣。永舍邪部悲念未度。已过诸量住于佛量。为人福祐安处无为。于百千劫净修梵行。不如五浊一行慈心。夫慈心者福难称量。世多有人行三恶业。身三口四意三法本。应向三恶当受其报。设能专意讽诵此典。于现法中尽其苦原。或有菩萨疲厌生死。遭遇此典终不退还。更不受生在母胞胎。神识了朗未尝错谬。夫欲解缚净诸结使。当护佛法兴显慧明。若于他方百千万劫奉行正法演畅其义。不如此土弹指之顷讽念一偈分别义趣此最为胜。吾见妙乐安明佛土。亦见永寂无量佛国。彼无忧苦烦恼之难。亦复不得行福业事。若能于此尽诸结缚。此则为奇胜生彼国。所以者何。于五浊世众恼万端。亿千万劫时乃有佛。众生行恶希睹贤圣。或生边地八不闲处。或在佛后不闻正法。正使有佛不闻不见。能于其中兴显佛法。是为奇特无与等伦。吾今虽为三界至尊。犹愿行福不以为厌。慈悲喜护拔其苦原。难革众生染邪来久。卒闻正教倍怀狐疑。会值今日如来要集。菩萨大士不可称数。闻法无厌如海吞流。应与演说正真佛道。释梵四王天龙鬼神阿须伦旃陀罗摩休勒人与非人魔若魔天十方云集。今得闻法霍然大悟。皆由前世福业所致。正使吾于百千万劫。演畅一句深妙之义。不能究尽此慧法本。是故最胜。菩萨大士。苦行无数不以为难。若使三千大千刹土。同时劫烧火至梵天。凡夫众生未履道迹。闻此正典在他佛国投身自归入彼火灾安隐得度无所伤损。有时三千大千世界。火灭水盛乃至梵天复自投身入彼水灾。安隐得度终不没溺。最胜当知。有时三千大千世界。水涸风盛乃至梵天。复自投身入彼风灾。安隐得度不被飘浪。所以者何。诸佛威神之所拥护若比丘比丘尼优婆塞优婆夷。执持讽诵此经典者。现世获祐不逢苦恼。若能进业净修梵行。即于现世受无为证。今此座上神通大士。亿百千垓那术众生。普修此典乃受果证。吾今殷勤敷演经典。闻者得度不至恶趣。随前志操应适解慧。向佛乘者意广无崖。恒愍众生不自为己。乃至成佛终不耗减。趣缘觉者毕其所愿因缘成道。飞钵虚空变化自由。愿声闻者。求师咨受无所挂碍。断诸结缚尽漏成道。复观众生心意所趣。或有发意应成道迹。菩萨权慧诱进异道。渐渐将导即成罗汉。或有众生应频来道。复以权慧以次指导便得罗汉。或有众生应成不还。复以权慧开化进趣使成罗汉。或有众生不越次第以成三道。菩萨权慧欲令学者。小节不真。即便诱进成须陀洹。或有众生已成二道。复以权慧接引前人成斯陀含。或有众生越次取证受应真者。菩萨权慧观察前人。已得须陀洹斯陀含阿那含阿罗汉。复以诱进成缘觉道。尔时如来。告四部众诸来会者。众生若干佛土不同。谓为缘觉如来无刹土乎。莫造斯观。所以者何。转轮圣王十善已具。展转绍继王名不灭。缘觉自寤亦复如是。佛去世后佛法灭尽。或经一劫至百千劫。缘觉应真为行佛事佛佛相继。于诸佛事终不耗减。是故菩萨摩诃萨。恒以权慧开导众生。福应相次将导众生。离三世患安处永寂。尔时最胜菩萨。即从座起前白佛言。甚奇甚特。非是二乘之所及也。愿乐欲闻成道证验乎　　佛告最胜。若乐闻者今当与汝说之。谛听谛听善思念之。吾昔求道不可称计。从初发意施作功德至今成佛。于其中间遗形流布有可计哉。吾昔证验发弘誓心。其有众生趣向道根。或复投身归命三尊。要以神通现证告人。不但我身宿有此愿。诸佛世尊誓愿皆同。若有众生四向四果。吾亦睹见明其所实。正使前人成缘觉者。吾亦证验因缘自寤。若有众生坐树王下。开方五十俞旬里内。于其中间。魔若魔天不睹其际。此者我之所证。佛复告族姓子。菩萨摩诃萨如我今日现身受验旷济众生。不见吾我心识了朗分别所趣施行佛事。寻忆百千无数佛土。周旋往反究尽道者。恒在前立证明界实。吾昔游于无畏佛刹。时彼大士不可称计。或有志趣小乘罗汉。或有中止在缘觉地。或有超越志存佛道。时吾专心入定三昧。普为众生敢以为证。复次菩萨摩诃萨若有已向须陀洹得须陀洹。向斯陀含得斯陀含。向阿那含得阿那含。向阿罗汉得阿罗汉。吾常于中证成果报。未曾失于法性之本。佛复告族姓子。菩萨摩诃萨游至三千大千世界。有信无信有受无受。或有众生住尽信之地。复有众生住奉法地者。或有众生修于八解童真行者。我恒往现证使彼得道。佛复告族姓子。菩萨摩诃萨身识清净无能染污。诸有众生怀邪业者。吾亦往证此为邪术不得久立。或复祭祀地水火风。吾亦往说知不真实。复见群邪唱生梵天。复往劝进福尽还本。或有欲生无色天上住寿一劫。心常专一中无断绝。吾时入定正识定意。复与彼说色不有色色不自有。我色彼色彼我无形。色则无色岂有我也。识非我识岂有我也。痛想行法亦复如是。尔时最胜菩萨前白佛言善哉善哉世尊。如来所说现证法教不可思议。非是罗汉辟支所及。是时最胜重白佛言。向承佛言。云何无色。云何为无色乎。唯愿世尊。垂愍敷演永使黎庶不怀狐疑　　佛告最胜。善哉族姓子。谛听善思念之。吾当与汝说无色定。所谓无色者非有色也。四大造色乃谓为色。彼无此色乃谓无色。夫色有五乃成四大。唯无形色故谓无色。痛色想色行色识色。非是凡夫五通所睹。唯有如来阿维颜菩萨乃见彼色。佛复告族姓子。不退转菩萨执权方便入寂静定意三昧正受。往游有想无想天上。与彼微识说微妙法空无相愿。六身受法无起灭行。渐渐与说生法老法病法死法。所谓生者。在母胞胎生藏下熟藏上。四大已具便当别离。宿有善行。如游浴池后园观看。宿积恶者。如登险谷荆棘上卧。复与演说识神所趣。我人寿命不可久保。于中拔济识神得寤。唯于阿兰迦兰。如此之比不可称数。亿千那术诸佛在前。各现殊特甚深之法。本识愚惑如器穿漏。不受正法道品之教。一劫若减一劫干烧。如是经历亿百千那术之数劫数干烧或有一劫一佛出世。或有一劫二佛出世。或于一劫百佛千佛亿百千佛。如是之比。然后乃受正教。复与演说老耗之法。所谓老者。诸根纯熟皮缓面皱。悲愁呻吟厌患四大。无复少壮荣华之心。此法衰耗不可久保。次复与说四大参差地水火风。地胜水性水胜火性火胜风性。互有增减便成其疾。或生疮痍万病所逼。脓血流溢不可瞻睹。以次与说无常变易。如水上泡一生一灭。生者自生灭者自灭。生不自生灭不自灭。无想神识即于彼处。随其所趣各获果证。于无余泥洹界而般泥洹。最胜菩萨白佛言。世尊。向闻如来四大参差神识所居地增水减则生其疾。水增火减则生其疾。火增风减则生其疾。又复闻佛说。风增火减火增水减水增地减。识非四大四大非识。今闻佛说。一大增三大病。三大增一大病。四大具足神识得宁。衰由四大非识所生。云何世尊病由四大为识所生。佛告最胜。识非四大四大非识。识不离四大四大不离。识是故一大增诸大病。识大增一大病。识随衰耗。又问为四大病为识神病耶。答曰识由大病。大由识病。又问识由四大乃自役用。舍身受形四大各归。其本识神何不减乎。佛告族姓子。善哉善哉。于如来前乃发斯问。吾当与汝一一分别。识者无形而不可见。识非有识因大为识。四大尽增则识有病。病非四大由识而生。万病增减皆由识生。从初发意乃至成佛。神识无垢不由四大　　　　解慧品第二十八　　尔时最胜菩萨白佛言。世尊。云何菩萨摩诃萨执意坚固不可沮坏。云何菩萨执意真诚终不虚妄。云何菩萨一向佛道不趣二乘。云何菩萨执持威仪不失礼节。云何菩萨守意禅定不舍正受。云何菩萨住诸佛法而不退转。云何菩萨留化教授不断佛种　　尔时世尊告最胜曰。善哉善哉。于如来前而问此义。吾今与汝敷演分别善思念之。唯然世尊愿乐欲闻。佛告最胜。菩萨摩诃萨修行四法意志坚固不可沮坏。云何为四法。一者慈愍众生如母爱子。二者勤加精进而不懈怠。三者度诸众生如幻如化。四者诸佛箧藏无不究练。是谓菩萨摩诃萨行此四法进成佛道未曾退转。菩萨复当修行四法。便得入定贤圣默然。云何为四。一者解知众生无众生想。二者观诸世间不可乐想。三者叹誉大乘永离二道。四者于诸苦乐无所荣冀。复有四法。云何为四。一者戒二者闻三者施四者出要。复有四法。至成佛道。无有狐疑不失威仪。云何为四。一者无利。二者无衰。三者无毁。四者无誉。复有四法增益善根。云何为四。一者教训众生住于信地。二者惠施于人不望其报。三者说法无法想。四者菩萨名号不可称记。复有四法。菩萨所行从一地乃至十地。云何为四。一者兴显善根。二者除去愚闇不处邪部。三者善权适化导以无方。四者执心勇猛精进日增。复有四法。善权方便得至佛道。云何为四。一者劝进邪部安处正道。二者化诸未寤令向善趣。三者说法无二受有高下。四者以佛圣慧度未度者。复有四法威仪成就。云何为四。一者不染三有知之为苦。二者我与彼人苦乐俱然。三者恒行忍辱不兴恶心。四者在上无慢居下不耻。复有四法不舍道心。云何为四。一者念佛功德之本。二者安处众生道心坚固。三者亲善知识不染邪见。四者上及大乘不修妄见。复有四法。乐在闲静不处愦闹。云何为四。一者向小乘者令至大乘。二者应成缘觉进成佛道。三者闻法不厌道心不断。四者如所闻法不有吝惜。复有四法菩萨所行。云何为四。一者不起法忍悉知无生。二者无尽法忍亦无过量。三者因缘法忍除缘觉心。四者无住法忍悉知众生心无猗著。复有四法除去结使。云何为四。一者专精一意思惟恶露。二者去者永灭更不造新。三者诸法明白不处闇冥。四者心常游戏百千三昧。复有四法游行四部众。云何为四。一者恒自为法不计吾我。二者兴致重敬心无放诞。三者于诸善本转增其德。四者去离小乘导以大道。复有四法。法施财施得至无为。云何为四。一者受法不误。二者不从他心。三者不惜身命。四者意无退转。复有四法施无想报。云何为四。一者彼我无形了之悉空。二者行应正真修无上道。三者解见无我由痴爱生。四者道性无际行合真际。复有四法度人无量。云何为四。一者解淫怒痴无有起灭。二者行慈广济不见恚怒。三者燃炽诸法。四者虽在五浊不舍道心。复有四法得成道根。云何为四。一者恒以惠施以为元首。二者劝进他人除去悭贪。三者行辄合空法无吾我。四者于甚深法不起狐疑。复有四法禅定不戏。云何为四。一者不计众生有数无数。二者不见佛土有净无净。三者慈悲喜护遍满世界。四者佛慧具足不舍本誓。复有四法游佛道场。云何为四。一者先言后笑不伤人意。二者如所说法行应正真。三者解道无道亦无窠窟。四者有望无望悉知归空。是谓菩萨摩诃萨行应合空于诸佛法修无上道。说此四四法时。二万二千天及世人皆发无上正真道意。复有万二千人。即于座上逮不起法忍。复有无数十方天子。散华供养乃至于膝　　　　三毒品第二十九　　尔时濡首童真白佛言。世尊。今闻如来说四法门慧。甚深微妙立根得力。菩萨所行非是罗汉辟支所及。今问如来未来中间。初禅思惟恶露不净之观。为观自身不净。观他身不净耶。佛告濡首童真。或有菩萨未上菩萨位。便自观身恶露不净立根得力。或自观身观他人身。复以权慧现身臭秽脓血流溢。于中开寤无数众生。去离净心皆知不真。复次濡首。或有菩萨在未来地。上修中间未明初禅。复有菩萨已离未来住在中间。复以权慧上修初禅。或有菩萨已过未来中间净地。次复修习初禅。念持五行之本。遂复上及二禅之法。或有菩萨舍上四禅未来中间。初禅第二以次仰修。三禅根本喜安自守。复有菩萨已离三禅。复舍四行修第四禅。复于四禅思惟恶露不净之观。复有菩萨。不由七定径逮灭尽定意。或有菩萨已入永寂三昧普观世界。无有众生我人寿命。生者灭者悉无所有。或有菩萨在一地住受菩萨位。分别三毒淫怒痴法。权慧适化观众生心。有无明心无无明心。有爱欲心无爱欲心。有嗔恚心无嗔恚心。菩萨悉知。最胜当知。菩萨摩诃萨遍观诸法。不见生者不见灭者。复于诸法不见毕竟不见不毕竟。如是诸问为清净。复次最胜。菩萨摩诃萨观诸缚著于中求净。应问当问。此法永寂安隐无变易法。生死清净不见秽浊。是谓菩萨摩诃萨无生之论。越度生死不见有度。是谓无生之论。泥洹无形寂然无为。是谓乃应无生之论。若使最胜于诸缚著悉知归空。不见生死有取证者。不见出生起灭之处。亦不见出亦不见泥洹。是谓菩萨无生之论。复次最胜。因缘聚散恶露不净。是谓菩萨无生之论。亲近成证不退转果。断智无碍知尽不生。是谓菩萨无生之论。复次最胜。菩萨摩诃萨因缘合散证不退还。断知无碍永离三有。是谓菩萨无生之论。乃名诸法善根不断。知善不善。此是世法是度世法。此是碍法此不碍法。此有为法此无为法。此有漏法此无漏法。是谓菩萨摩诃萨无生之论。复次最胜。思惟分别佛像无形。亦复分别法性若干。思惟圣众功德难量。以次思惟众生非一。复当分别刹土不同。心所趣向难可究尽。是谓菩萨摩诃萨无生之论。复次最胜。一切诸法皆悉清净。一切诸法皆不清净。是谓菩萨无生之论。最胜白佛言。云何一切诸法是无生之论。一切诸法皆不清净是无生之论。佛告最胜。诸法无识亦无行报。诸有识想与法相应。是谓净无净也。一切诸法若干种相。或有诸法未离念持。便求方便增益其德已益其德诸善普备。诸善已备则数出入息。数息已定是谓净不净。最胜又问。云何观察诸法定不定耶。答曰。自于境界永离无欲。于亿万法悉知定不定义。又问。定者非净非不有净。不定非净。可谓定不定乎。报曰。少有明者能解定不定义。云何世尊。永离无欲于亿万法知定不定定者是道。不定非道。佛言。如是如是。如汝所言。若有族姓子族姓女。于诸法界不知已定当定未定。则于诸法未解已解当解。何以故。如香乐经所说。诸法已定闻不狐疑。则能进上而不退转。如所闻法玩习不舍。是谓定不定义。若有众生于定不定生狐疑者。则不能从一地复至一地。以不超次干地则不离生死住泥洹法。何以故。诸佛世尊不究生死根本不至泥洹　　佛告最胜。诸佛世尊恒不演说越度生死安处泥洹耶。答曰如是。又问。颇闻世尊演说诸法斯是生死斯是泥洹。答曰。非也佛言。是故族姓子。诸佛世尊不说生死以为下劣。不说泥洹以为增上。但为族姓子。言生死泥洹者便有二识。则不能离生死至泥洹之岸　　佛复告最胜。菩萨摩诃萨从空往来。不见众生有众生想。不见泥洹有泥洹想。何以故。不见周旋处在生死。不见泥洹有得灭度。尔时最胜菩萨即从座起。偏露右臂长跪叉手。白佛言。世尊。善哉善哉。如来所说。说无众生泥洹之相。法说义说正应寂然。不见生死及与泥洹。尔时座上二千七百比丘。有漏心解脱得不起法忍。何以故。解了生死则无生死。解了泥洹则无泥洹。亦复不言有度众生。亦不说泥洹永寂。解空性法。非有生死非有泥洹。尔时坐上七百比丘。密从座起收摄衣钵。无何而去。各各低头自相谓言。我等何为涉此慊苦。日夜精勤修于梵行。或言有泥洹泥洹无取灭度者。亦无有道。况当有成道者　　　　问泥洹品第三十　　尔时最胜菩萨白佛言。世尊。若有众生欲使诸法出生。则无有道成等正觉。何况于泥洹欲成道乎。此则不然。泥洹无姓亦无名号。云何欲于空中求空。泥洹无一。况当欲求诸法之数。世尊。此七百比丘于如来所剃除须发服三法衣。手执应器净修梵行。方便退转在凡夫地。欲求泥洹窠窟处所。犹如麻油醍醐酪酥。油则遍周酥则凝住。生死泥洹亦复如是。至竟泥洹无诸法相。泥洹大道亦无崖底。群惑之人执迷来久。却谓泥洹有生灭著断。唯有修行之人执行正见。不见诸法有起有灭。不见诸法有受有舍。尔时。最胜菩萨前白佛言。世尊。此七百比丘即闻法教各舍驰散。当复经历几时乃得度脱。永离生死不在邪见。佛告最胜。汝欲知者谛听谛听善思念之。吾当与汝蠲除狐疑。对曰。如是世尊。佛言。恒沙劫过乃一佛出。如是经历七十二亿恒沙劫数。犹不得度。何以故。亿千万劫佛乃出世。值佛甚难经难得闻。今日如来至真等正觉。在大众中敷演道教。说无生灭泥洹之法。于正法中生邪见心。所生之处。恒在邪见不在正道。犹如士夫勇猛多力。无方伎术无不贯练。六艺备具。天文地理星宿灾怪皆悉开通。然此力士。恒畏虚空窃自设计。驰趣四方投无空界。在在处处恒见虚空。此诸比丘亦复如是。正使经历百千万劫。欲于空中立泥洹名。此事不然。所至到处不了空性。愿求于道终不可果。如复有人欲求于空。在在处处空恒在前。亦不演说此空彼空有若干相。不见从空往来有所成办。斯乃解知泥洹之要。彼诸比丘前世习邪至今不寤欲求泥洹无为大道。犹尚不识名号姓字。岂能分别泥洹道乎。终日周旋求于灭度。唐劳其功而不可获。何以故。泥洹假号如幻如化。空无所有假名为空。假号虚诈。愚人所传非贤圣法律之所赞叹。尔时复有立行比丘七百余人。即于座上诸尘垢尽得法眼净。三达六通无所挂碍。了佛无生亦不起灭。不以过去诸法求于泥洹。无数恒沙诸佛过去所说教诫智慧辩才悉无若干。从凡夫起乃至无学。演说道教无有差违。不见众生流浪生死。不见泥洹当有起灭。何以故。一切诸法悉空如空。不见诸佛所出窠窟。尔时座上六百优婆塞三百优婆夷。皆得尽信之行。无数天与世人皆发无上正真道意。尔时长老舍利弗告五百比丘曰。汝等诸人各获通慧必本愿耶。诸比丘言。尊者舍利弗。曩昔所愿今日已获。所作已办更不受有。舍利弗言。善所问者知所趣乎。诸比丘言。尽诸结缚更不染有。不爱生死不著泥洹。泥洹无为行合空性。无结缚尽亦不见尽。是谓泥洹。尔时舍利弗赞彼比丘曰。善哉善哉。族姓子。真解空性甚深之义。今有几贤住于福地。诸比丘曰。尊者舍利弗。即是福田如来所称。施行佛事未曾唐捐。我等诸人。于十六分未获其一。舍利弗言。汝五百人。悉是彼此解脱之士。亦是福田。诸比丘曰。如来圣慧性自清净。于诸法界无所染著。是时最胜菩萨前白佛言。世有几贤必报施恩。佛告最胜。不著世法能报施恩。又问。复有几贤于施清净。答曰。不受诸法乃谓清净。又问。何者是施福田。答曰。忘佛道法乃谓福田。又问。复有几贤于众生种。为善知识指授善恶。答曰不舍一切众生之类。是谓善知识。又问。世有几贤能报佛恩。答曰。获四无畏不断佛种。又问。世有几贤能供养如来。答曰。亿万劫行于中不惑。是谓供养。又问。世有几贤能护佛藏。答曰。尽其形寿不毁佛戒。又问。复有几贤能兴恭敬。答曰。守护诸根能闭六情。又问。何者世间名大珍宝。答曰。成就七宝者。又问。云何解知足行。答曰。修于第一无上慧义。又曰。云何于世少欲。答曰。不愿求于世。又问。云何解世无著。答曰。断诸结缚无复五盖。又问。世谁快乐无复众苦。答曰。无所系属故谓为乐。又问。云何无所系属。答曰。解知五阴十八本持空寂无为。又问。谁有此难。答曰。外舍六尘内舍六情。又问。谁度此岸得至彼岸。答曰。立根得力成道者也。又问。云何菩萨施心不断。答曰。消除三想不兴尘劳。又问。云何持戒而不缺漏。答曰。道心坚固不舍弘誓。云何行忍遭对不惧。答曰。解心空寂不起恚本。云何菩萨修于精进。答曰。心之所念无有端绪。又问。云何禅定意不戏损。答曰。心定永寂不受外尘。云何慧业演畅诸法。答曰。分别义趣不舍道心。又问。云何菩萨修行慈心不舍道根。答曰。不舍众生见有度者。又问。云何菩萨行于悲心。答曰。思惟诸法而不退转。又问。云何菩萨喜意不断得至灭度。答曰。不兴我想计有吾我。又问。云何菩萨护心不断。答曰。守护道根毕至成佛。于其中间不兴余想。又问。云何菩萨立于信根。答曰。超越外法不与邪俱。又问。云何解空而无犹豫。答曰。解道非道道无根源。是谓菩萨摩诃萨所应行业　　　　四梵堂品第三十一　　尔时濡首童真。内心自念。云何菩萨摩诃萨。于身口意净修梵行。周遍四荒往度众生。从一佛国至一佛国。未曾舍离众生。云何菩萨进成佛业。不失菩萨所行之定。佛知其意。即告之曰。如是如是。如汝所言。菩萨行本其类不同。吾今与汝敷演其义。谛听谛听。善思念之。对曰。如是世尊　　佛告濡首。身行清净不为众恶。口行至诚不失法性。心念定意恐畏不动。是谓菩萨通慧之本。慈念众生不著爱欲。恒修不净恶露之观。守固其心不处愚闇。是谓菩萨通慧之本。在众如野不失威仪。进止行来仪容齐整。未曾违失如来禁戒。是谓菩萨通慧之本。于诸佛法悉皆解脱。无欲无为不可思议。圣众修习永无三乘。是谓菩萨通慧之本。于欲解脱晓了无形。嗔恚解脱痴懈亦然。修九次第不动禅觉。是谓菩萨通慧之本。不著欲界求转轮位。不处色界希望成福。复不思惟无色界道。是谓菩萨通慧之本。复于空无无愿无相。无不尽有漏之行。解了诸法如幻如化。是谓菩萨通慧之本。或有众生终不失意。从住至住爱憎意等。是谓菩萨通慧之本。不违过去诸法之本。未来现在亦复如是。于染无染不见染著。是谓菩萨通慧之本　　　　梵天请品第三十二　　尔时最胜菩萨摩诃萨白佛言。世尊。身行清净不行恶业。演说言教终不虚妄。心念清净超越道根。尊今所论四等梵堂。慈悲喜护济度众生。一人不度终不忘舍。以慈去淫。以不净去净。观相无形。是谓菩萨通慧之本。于诸法本悉得解脱。于三法宝悉得解脱。有为无为有漏无漏。是谓菩萨通慧之本。已知无欲知之不生。嗔恚无本皆知为空。是谓菩萨通慧之本。行慈不断。不著欲界色无色界。于诸四禅尽不起想。是谓菩萨通慧之本。菩萨摩诃萨。恒入空无想愿。亦不求索诸法之相。或有菩萨发弘誓心。设我成佛国界众生无三乘道名。然我今日至诚。作佛成等正觉。广化众生不以为厌。尔时八千天人立于信地。魔王营从即还本所　　　　梵天嘱累品第三十三　　佛告无畏梵天及诸大众诸菩萨等。吾从无数阿僧祇劫积功累德自致成佛。不染于世八法之累。一切众生蜎飞蠕动有形之类。染著五阴玩而不舍。是以贤圣不染八法。解知五阴十八本持空无所有。离世八事。利衰毁誉称讥苦乐　　佛复告梵天。若有善男子善女人。讽诵受持此经典者。魔若魔天不能沮坏。何以故。诸佛世尊威神所护。若有善男子善女人。求于无上正真等正觉。皆由此典而取果证。佛复告梵天。吾今从劫至百千劫。满中众生。皆共称叹此经典者不能究尽。何以故。此经名曰无尽之藏。非是罗汉辟支所及。一名最胜菩萨所问。吾今嘱累此经。无令缺漏一字。味身句身。皆令具足。如我今日成于佛道。相有三十二。好有八十种。身黄金色圆光七尺。遍满三千大千世界。有一善男子善女人。至诚求佛道供养如来至真等正觉。不如弹指之顷诵此经典。何以故。如来至真等正觉。皆由此经而成佛道。须陀洹斯陀含阿那含阿罗汉辟支佛。皆由此典而得成就。尔时无畏梵天前白佛言。世尊。若有善男子善女人。至诚求佛。讽诵此经典戢念不忘。我等当拥护此善男子善女人。百由旬内。魔若魔天不得其便。佛告梵天。如是如是。如汝所言。过去当来现在诸佛皆诵此典。必至坚固终不退转。若有善男子善女人。修习四意止四意断四神足五根五力七觉意八贤圣道空无想无愿。皆由此典成就世间。便有四性比丘比丘尼优婆塞优婆夷。尔时濡首童真。最胜菩萨。尊者舍利弗。天龙鬼神干沓和阿须伦迦留罗栴陀罗摩休勒。闻佛所说。作礼而去　　　　十住断结经卷第十          
