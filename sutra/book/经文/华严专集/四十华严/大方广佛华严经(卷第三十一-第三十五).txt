　　　　大方广佛华严经卷第三十一　　　　罽宾国三藏般若奉　诏译　　　入不思议解脱境界普贤行愿品　　善男子。如此贤劫未来世中。弥勒菩萨从兜率天将降神时。放大光明。普照法界。示现一切诸菩萨众住最后身受生自在广大神变。及于人间生大族家。调伏众生。我于彼时。亦为其母。如是次第。有师子如来。大法光幢如来。妙眼如来。清净拘苏摩华如来。妙华吉祥如来。提舍如来。弗沙如来。妙意如来。金刚如来。离垢如来。大月光如来。持炬如来。名称如来。金刚楯如来。清净义如来。见一义如来。绀身如来。超彼岸如来。宝焰光如来。宝焰山如来。持大炬如来。胜莲华如来。出生莲华如来。名称声如来。无量功德财如来。最胜灯吉祥如来。庄严身如来。妙称量如来。慈吉祥如来。妙威仪如来。变化如来。无住如来。胜威光如来。无边声如来。胜怨敌如来。除疑惑如来。清净如来。广博光如来。出现清净名称如来。云吉祥如来。种种色庄严顶髻如来。大树王如来。一切宝如来。种种色如来。宝耳珰如来。坚牢智如来。大海慧如来。净妙宝如来。莲华冠如来。胜力士如来。愿乐圆满如来。莲华鬘如来。大自在如来。吉祥主如来。最超胜如来。白栴檀云如来。绀青广博眼如来。微妙智如来。殊胜慧如来。观察慧如来。炽盛王如来。坚固慧如来。庄严王如来。具足吉祥如来。喜师子王如来。自在天如来。自在师子王如来。最胜顶吉祥如来。金刚智吉祥如来。山光明如来。妙德藏如来。妙宝网如来。庄严身如来。住妙慧如来。智自在如来。大自在天王如来。无得相吉祥如来。清净喜如来。善施惠如来。妙焰慧如来。水天吉祥如来。清净智如来。得上味如来。乘高峰如来。自在功德如来。护世怨如来。兴世语言如来。功德自在如来。威德幢如来。毗卢遮那妙幢如来。观身性如来。离有香如来。修习香如来。种种分别妙身如来。妙广博身如来。一切香焰王如来。种种色金刚摩尼严如来。微笑眼如来。离尘染如来。增长身如来。善变化聚集人天如来。广大天如来。财天如来。无上天如来。顺寂灭如来。开敷觉悟智如来。洗涤惑垢如来。大焰光王如来。寂诸有如来。毗舍佉天如来。金刚山如来。智焰光如来。大焰光身如来。作安乐如来。寂静师子如来。圆满清净如来。清净妙贤如来。名称吉祥如来。勇猛精进如来。第一义行如来。寂静光如来。最胜增上如来。甚深声如来。一切大地主如来。绀青光如来。庄严王如来。妙音声吉祥如来。殊胜如来。尊胜吉祥如来。最胜自在如来。无上医王如来。功德月如来。微笑光如来。无碍光如来。功德聚如来。月高现如来。日天如来。无畏称如来。出诸有如来。勇猛名称如来。焰光面如来。娑罗王如来。名称聚如来。最胜如来。药王如来。宝胜如来。金刚慧如来。白净吉祥如来。寂静住处如来。摩尼王如来。无能胜如来。无能映蔽如来。众会王如来。大名称如来。速疾受持如来。无量光如来。大愿光如来。不空自在王如来。法自在王如来。高胜焰光如来。不退转地如来。清净天如来。妙善天如来。坚固行毁誉不动如来。一切善友如来。解脱音如来。游戏王如来。灭邪曲如来。薝卜净光如来。最胜德如来。极胜月如来。执明炬如来。殊妙身如来。不可说如来。最清净如来。友安众生如来。无量光明如来。无畏音声如来。水天功德如来。不动慧光如来。拘苏摩华胜如来。宝月焰光如来。不退转慧如来。离爱染如来。无著慧如来。集功德蕴如来。灭恶趣如来。不怯怖如来。普散华如来。师子吼如来。得第一义如来。得种种义如来。见无障碍如来。摧伏他众如来。疾风行如来。不动性如来。离分别海如来。无能胜如来。端严海如来。须弥山如来。香风智如来。无边座如来。斗战胜如来。无能行如来。清净住如来。最上施如来。随顺慈悲生如来。常月如来。饶益王如来。不动蕴如来。极妙意如来。随顺摄智如来。极高受如来。焰光身如来。无比名如来。饶益慧如来。持寿如来。灭我慢如来。种种色相如来。具足名称如来。大威德力如来。无灭如来。不动天如来。不思议吉祥如来。解脱月如来。最上王如来。满月蕴如来。梵供养如来。不动眼如来。希有身如来。无相慧如来。爱境界如来。极超过如来。高上事业如来。宝法慧如来。顺先古如来。无上吉祥如来。无胜梵天如来。不思议功德光如来。无上法境界如来。无边际贤如来。普顺自在如来。极尊胜天如来。如是乃至楼至如来。功德圆满住最后身。在贤劫中。于此三千大千世界当成佛者。我悉为母。如于此三千大千世界。如是于此华藏庄严世界海。一切世界种中所有世界。一一四天下阎浮提内。乃至十方一切世界海。其中所有。一切世界。尽未来际一切劫中。诸有修行普贤行愿。为欲调伏诸众生故。以自在力现受生时。我自见身悉为其母　　尔时善财童子。白摩耶夫人言。大圣。得此菩萨大愿智幻庄严解脱。经几时耶。答言。善男子。乃往古世过不思议非最后身菩萨神通道眼所知劫数。尔时有劫。名为净光。世界名须弥德。虽有诸山五趣杂居。然其国土。无诸秽恶。众宝所成。清净圆满。庄严可爱。彼世界中。有千亿四天下。有一四天下。名香风威德师子幢。于中有八十亿王城。中有一城。名最胜具足幢。有转轮王。名勇猛精进大威德。彼王城北。有一道场。名种种妙色光。其道场神。名吉祥眼。时有菩萨。名无垢幢。坐于道场。将成正觉。有一恶魔。名金色光。与其眷属无量魔军。种种形状至菩萨所。欲为坏乱。彼转轮王。已得菩萨神通自在。以大神变。为欲摧碎彼魔军故。化大兵众。其数倍多。围绕道场。诸魔惶怖。悉自奔散。故彼菩萨得成阿耨多罗三藐三菩提。时道场神。见是事已。欢喜无量。便于彼王。而生子想。顶礼佛足。作是愿言。此大威德转轮圣王。在在生处。常为我子。乃至成佛。愿我常得与其为母。作是愿已。于此道场。复曾值遇十那由他佛。承事供养。令生欢喜。善男子。于意云何。彼道场神。岂异人乎。我身是也。转轮王者。今世尊毗卢遮那如来应正等觉是。我从于彼发愿已来。此佛世尊。于十方刹一切诸趣。处处受生。勇猛精进。种诸善根。供养如来。修菩萨行。教化成熟一切众生。乃至示现住最后身。念念普于十方世界示现菩萨受生神变。常为我子。我常为母。善男子。过去现在十方无量一切世界诸佛如来。将成佛时。皆于脐中。出现种种广大光明。来照我身。及我眷属所居宫殿。彼最后身。我悉为母。善男子。我唯知此菩萨大愿智幻庄严解脱门。如诸菩萨摩诃萨。具大悲藏。以一切智。教化调伏一切众生。常无厌倦。住安忍行。恒知止足。服甘露味。心无有尽。一切众魔。及诸恶人。不能扰乱。心无动摇。心无轻躁。心无高下。心无谄幻。无稠林行。念念得入百千三昧。念念得见百千诸佛。念念得知百千佛力。念念能动百千世界。念念游履百千佛刹。念念光照百千世界。念念成熟百千众生。念念自在住百千劫。念念深入过去未来各百千劫。念念深解百千法门。念念示现百千佛身。念念示现百千菩萨。以为眷属。以自在力。念念普于一一毛孔。示现无量诸佛神变。于三宝所。究竟成就深信不坏。善巧了知种种诸行生灭分位。善巧了知种种诸法本性无生。善巧了知种种世间转变成坏。善巧了知种种诸业受生差别。善巧了知种种生死涅槃边际。善巧了知种种佛刹染净不同。善巧了知过去未来一切菩萨种种修习。善巧了知一切诸法无相无尽。而我云何能知能说彼诸菩萨行智功德。善男子。此三十三天有王。名具足正念。其王有女。名天主光。汝诣彼问。菩萨云何学菩萨行。修菩萨道。时善财童子。敬受其教。头面礼足。绕无数匝。殷勤恋慕。一心瞻仰。辞退而去　　尔时善财。顺知识教。遂即往诣三十三天具足正念天王宫中。见彼天女。礼足围绕。合掌前住。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲。愿为我说。天女告言。善男子。我得菩萨无碍念清净庄严解脱门。善财白言。圣者。此解脱门。境界云何。修行何法得此解脱。天女答言。善男子。菩萨。勤修无量不思议法门。得此解脱。汝若欲入此解脱门。亦当如是精勤修学。云何勤修不思议法门。所谓汝应勤修不可思议诸法义智。谓如实觉悟一切诸法。差别性相真实体故。汝应勤修守护正法。谓种种妙法。为人诽谤。以理摧伏。显胜义故。汝应勤修表无表戒。谓若性若遮。有罪无罪。微细观察。无缺减故。汝应勤修无诤讼法。谓世间种种绮杂言说。无益集会。常远离故。汝应勤修住安忍地。谓种种苦恼逼迫身心。审谛观察。能忍受故。汝应勤修忍耐诸境。谓恶言毁辱。怨结毒害。不坏内心。常安忍故。汝应勤修解微细法。谓知蕴界处流转还灭。善了性相不可得故。汝应勤修善巧法句。谓巧能宣说种种法门。真实性相令显现故。汝应勤修合不合法。谓了知诸法性不可夺。亦无增减。离合等故。汝应勤修观过去智。谓微细观察种种业因。善恶等相无不知故。汝应勤修未来际智。谓微细观察种种业缘。果报等相无不知故。汝应勤修三世平等。谓三世行相虽各不同。但随住法有差别故。汝应勤修三轮清净。谓过现未来一切诸法。性不可得离心意故。汝应勤修心住处法。谓普遍了知内外中间。心相本性不可得故。汝应勤修守护威仪。谓一切时中微细观察身口意业不迷惑故。汝应勤修清净威仪。谓密护根门。藏覆善法。所有不善。恒发露故。汝应勤修离不善法。谓愚痴凡夫。种种恶法不与共住。常觉悟故。汝应勤修。集菩萨行。谓普遍了知勇猛精进。难行能行种种行故。汝应勤修恭敬尊长。谓床座供具。给侍奉迎。身心谦下。无懈怠故。汝应勤修摄持身心。谓普能摄持诸清净法。不失不坏。常了知故。汝应勤修随顺觉智。谓于诸世间出世间法。随顺性相而觉悟故。汝应勤修入甚深法。谓了达一切生灭法相。令心增长无生智故。汝应勤修音声法智谓如实演说种种法门。开示语言真实性故。汝应勤修远离无益。谓以诸方便。令自及他。超过诸有无益法故。汝应勤修丈夫集会。谓诸佛菩萨声闻独觉。亲近承事。常供养故。汝应勤修远恶知识。谓远离乐起断常诸见。及懒惰等恶众生故。汝应勤修不依凡夫谓见凡夫。法皆与愚痴而共相应多过失故。汝应勤修常不轻心。谓于诸众生。了性平等。不于贫下生轻贱故。汝应勤修愍破戒者。谓以大慈悲。拔济犯罪。安置菩萨净戒中故。汝应勤修增慈悲力。谓观察十方三世众生。种种逼迫。能救护故。汝应勤修财法摄受。谓财物饮食。摄诸众生。令入甚深真实法故。汝应勤修如说能行。谓修种种善。开发自心。具足敷荣。得圆满故。汝应勤修昔相应善。谓求宿住智。善巧多闻。能知过去相应行故。汝应勤修乐独善寂。谓远离处众诸杂谈说。常乐亲近白净法故。汝应勤修少欲知足。谓衣服饮食。卧具医药。自作教他。知止足故。汝应勤修相应行法。谓三十七品菩提分法。常勤修习。令相应故。汝应勤修菩萨行境。谓十波罗蜜。一切行门。具足修习。令圆满故。汝应勤修菩萨地法。谓十种智地入住。及出相及得果。皆证知故。汝应勤修入如来地。谓若菩提智。及所断障种种体用。皆证得故。汝应勤修难了知法。谓诸佛菩萨独觉声闻皆悉了知不思议故。汝应勤修不取诸相。谓修习觉悟诸法性相。如幻如梦。同实相故。汝应勤修解脱法智。谓金刚三昧。散坏尘习澄静妄念智不动故。善男子。有如是等佛刹极微尘数不可思议种种法门。我皆勤修。得此解脱。汝能修行。亦当证得。善男子。汝向所问解脱境界。我此解脱境界无边。又善男子。我以得此解脱力故。忆念古世。尔时有劫。名优钵罗华。于彼劫中。承事供养恒河沙数诸佛如来。彼诸如来。从初出家。我皆瞻奉。守护供养。造僧伽蓝。营辨资具。又彼如来从为菩萨。入母胎时。诞生之时。行七步时。师子吼时。童子位时。处宫中时。厌弃王位初出家时。诣菩提树成正觉时。转正法轮现佛神变。教化调伏诸众生时。如是一切诸所作事。从初发心。行菩萨道。乃至法尽。我皆明记。无有遗余。常现在前。念持不忘又忆过去。劫名善地。我于彼劫。复得值遇十恒河沙诸佛如来。承事供养。复忆有劫。名为妙德。于彼值遇十佛世界极微尘数诸佛如来。承事供养。又忆往劫。名无所得。于彼值遇八十百千亿那由他诸佛如来。承事供养。复忆有劫。名为妙光。于彼值遇阎浮提极微尘数诸佛如来。承事供养。复忆往劫。名无称光。于彼值遇二十恒河沙诸佛如来。承事供养。复忆往劫。名最胜吉祥。于彼值遇一恒河沙诸佛如来。承事供养。复忆往劫。名出现日。于彼值遇八十恒河沙诸佛如来。承事供养。复忆往劫。名胜性游行。于彼值遇六十恒河沙诸佛如来。承事供养。复忆有劫。名为妙月。于彼值遇七十恒河沙诸佛如来。承事供养。善男子。如是忆念恒河沙劫。我常不离诸佛如来应正等觉。种种方便。恭敬供养。从彼一切诸如来所。皆得闻此无碍念清净庄严菩萨解脱。闻已受持。如说修行。恒不忘失。如是往劫。所有如来。从初发心。乃至法尽。诸所作事。我皆以此清净庄严解脱之力。随顺忆念。明了现前。持而顺行。念念观察。曾无懈废。善男子。我唯知此无碍念清净庄严菩萨解脱。如诸菩萨摩诃萨。出生死夜。朗然明彻。永离痴冥。未尝昏寐。心无诸盖。身行轻安。于诸法性。清净觉了。决择甚深修多罗藏了不了义。一切难处。善护自他。常勤修习菩萨净戒。若利非利。心恒平等。善巧出生神通妙智。随顺世间。种种方便。增长福慧。心无厌足。起大精进。勤修助道。积集慈悲。心无厌倦。成就如来十力无畏十八不共一切佛法。随顺开悟一切众生。昼夜精勤。更无余念。而我云何能知能说彼功德行。善男子。此迦毗罗城。有童子师。名为遍友。汝诣彼问。菩萨云何学菩萨行。修菩萨道。时善财童子。以闻法故。欢喜踊跃。不思议善根速疾增长。顶礼其足。绕无数匝。殷勤瞻仰。辞退而去　　尔时善财。从天宫下。向迦毗罗城。诣遍友所。礼足右绕。合掌恭敬。于一面立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲。愿为我说。遍友答言。善男子。此有童子。名善知众艺。修学菩萨字智法门。汝可问之。当为汝说。尔时善财。即至其所。顶礼其足。绕无数匝。于前合掌。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲。愿为我说。时彼童子。告善财言。善男子。我得菩萨解脱。名具足圆满善知众艺。我恒唱持此之字母。所谓。唱婀字时。能甚深入般若波罗蜜门。名以菩萨胜威德力显示诸法本无生义。唱啰字时。能甚深入般若波罗蜜门。名普遍显示无边际微细解。唱跛字时。能甚深入般若波罗蜜门。名普照法界平等际微细智。唱者字时。能甚深入般若波罗蜜门。名普轮能断差别色。唱曩鼻音字时。能甚深入般若波罗蜜门。名证得无依无住际。唱[打丁+罗]字时。能甚深入般若波罗蜜门。名离名色依处无垢污。唱娜字时。能甚深入般若波罗蜜门。名不退转方便。唱婆摹我反字时。能甚深入般若波罗蜜门。名金刚轮道场。唱拏字时。能甚深入般若波罗蜜门。名普圆满轮。唱洒史我反字时。能甚深入般若波罗蜜门。名为海藏。唱[口*缚](无可反)字时。能甚深入般若波罗蜜门。名普遍勤求出生安住。唱哆字时。能甚深入般若波罗蜜门。名星宿月圆满光。唱也移我反字时。能甚深入般若波罗蜜门。名差别积集。唱瑟吒二合上字时。能甚深入般若波罗蜜门。名普照光明息除烦恼。唱迦上字时。能甚深入般若波罗蜜门。名普云不断。唱娑苏我反字时。能甚深入般若波罗蜜门。名降注大雨唱莽字时。能甚深入般若波罗蜜门。名大速疾现种种色如众高峰。唱[言*我](言迦反上)字时。能甚深入般若波罗蜜门。名普轮积集。唱他上字时。能甚深入般若波罗蜜门。名真如平等无分别藏。唱惹上字时。能甚深入般若波罗蜜门。名遍入世间海游行清净。唱娑[口*缚]二合字时。能甚深入般若波罗蜜门。名普念诸佛一切庄严。唱[马*太]字时。能甚深入般若波罗蜜门。名微细观察一切法聚。唱舍上尸我反字时。能甚深入般若波罗蜜门。名随顺诸佛教轮光明。唱佉上字时。能甚深入般若波罗蜜门。名因地现前智慧藏。唱乞叉二合字时。能甚深入般若波罗蜜门。名息诸业海出生智慧藏。唱娑苏纥反哆二合上字时。能甚深入般若波罗蜜门。名开净光明蠲诸惑障。唱娘上字时。能甚深入般若波罗蜜门。名出离世间智慧门。唱曷啰他三合上字时。能甚深入般若波罗蜜门。名利益众生无我无人智慧灯。唱婆蒲我反字时。能甚深入般若波罗蜜门。名圆满庄严一切宫殿。唱车车者反上字时。能甚深入般若波罗蜜门。名增长修行方便藏普覆轮。唱娑么么音二合字时。能甚深入般若波罗蜜门。名随顺十方现见诸佛旋转藏。唱诃[口*缚](无我反二合)字时。能甚深入般若波罗蜜门。名观察一切微细众生方便力出生海藏。唱哆娑二合字时。能甚深入般若波罗蜜门。名自在趣入诸功德海。唱伽字时。能甚深入般若波罗蜜门。名普持一切法云。坚固海藏。唱[女*宅](上)字时。能甚深入般若波罗蜜门。名愿力现见十方诸佛犹如虚空。唱儜(上)字时。能甚深入般若波罗蜜门。名入字轮际无尽境界。唱颇字时。能甚深入般若波罗蜜门。名教化众生究竟圆满处。唱娑迦字时。能甚深入般若波罗蜜门。名广大藏无碍辩遍照光明轮。唱夷娑二合字时。能甚深入般若波罗蜜门。名演说一切佛法智。唱室者二合字时。能甚深入般若波罗蜜门。名入虚空一切众生界法雷大音遍吼。唱侘上字时。能甚深入般若波罗蜜门。名说无我法开佛境界晓悟群生。唱荼(去)字时。能甚深入般若波罗蜜门。名一切法轮差别藏。善男子。我唱如是字母之时。此四十二般若波罗蜜门为首。一切章句。随转无碍。能甚深入无量无数般若波罗蜜门。善财白言。圣者。云何修行得此解脱。答言。善男子。若诸菩萨。勤修十法。具足圆满。则能得此善知众艺菩萨解脱。何等为十。所谓具足智慧勤求善友。勇猛精进离诸障惑。正行清净尊重正教。观法性空灭除邪见。修习正道具真实智。若诸菩萨。于此十法。具足圆满。则能速疾得此解脱。所以者何。由诸菩萨具足智慧勤求善友。见已亲近。欢喜爱敬生如佛想。以亲近故。常蒙教诲。蒙教诲故。则能难行勇猛精进。得精进已。能以善法灭诸不善。灭不善故。令众善法皆得圆满。善圆满已。则能远离一切障惑。离诸障故。令身口意得大清净。正行相应。由此清净。能于一切诸佛菩萨善知识教。心生尊重。尊重教故。勤求观察诸法空寂。悟法空已。其心所向。皆无挂碍。深达缘起。离无因见。灭邪见心。修习正道。入正道已。得真实智。得实智故。得此解脱。证深法界。善财复言。此真实者。名为何等。答言。善男子。即此语言。是名真实。善财复言。云何语言。名为真实。答言。善男子。不虚诳语。是名真实。复言云何不虚诳语。众艺答言。彼语真实。体常不变。恒一性故。复言云何不变异性。答言。善男子。自身证悟解法性故。复言。法性相貌云何能所解法。为一为二。答言。善男子。如是菩萨。自所证法。不一不二。由此力故。则能平等利益自他。犹如大地能生一切。而无彼此。能所利心然其法性。亦非有相。亦非无相。体如虚空。难知难解。善男子。此法微妙。难以文字语言宣说。何以故。超过一切文字境界故。超过一切语言境界故。超过一切语业所行诸境界故。超过一切戏论分别思量境界故。超过一切寻伺计度诸境界故。超过一切愚痴众生所知境界故。超过一切烦恼相应魔事境界故。超过一切心识境界故。无此无彼。无相离相。超过一切虚妄境界故。住无住处寂静圣者境界故。善男子。彼诸圣者。自证境界。无色相。无垢净。无取舍。无浊乱。清净最胜。性常不坏。诸佛出世。若不出世。于法界性。体常一故。善男子。菩萨为此法故。行于无数难行之行。得此法体。善能饶益一切众生。令诸众生于此法中究竟安住。善男子。此是真实此不异相。此是实际。此是一切智体。此是不思议法界。此是不二法界。此是善知众艺圆满具足菩萨解脱。善男子。我唯知此解脱。如诸菩萨摩诃萨。能于一切世出世间。善巧之法。殊能异艺文字算数。咸综无遗。又善了知医方咒术。有诸众生。鬼魅所持。怨憎咒诅。妖幻所迷。死尸奔逐。癫痫羸瘦。及诸蛊毒。种种异疾。咸能救之。使得痊愈。又善别知。殊珍异货。金玉珠贝。珊瑚琉璃。摩尼砗磲。玻璃码。瑙铜铁铅锡。鸡萨罗等。一切宝藏。出生之处。品类不同。价直多少。村营国邑。大小都城。宫殿苑园。岩泉薮泽。凡是一切人众所居。菩萨咸能随方摄护。又知其身具有六百六十三相。于诸相中。校其优劣。知其苦乐。定其吉凶。辨其修短。虽具众相。不及好声。虽多好声。不如胜福。及知此福所修之业。可转不转。定不定报。又善观察天文地理。谶纬阴阳。人相吉凶。恶星变怪。云霞气候。鸟兽音声。水陆往还。征应休咎。年谷丰俭。国土安危。如是世间。所有艺能。靡不该练。尽其源本。又能分别出世之法。正名辨义。观察体相。微细甚深。决择宣说。随顺修行。智入其中。无疑无碍。无愚闇。无顽钝。无忧恼。无沉没。无不现证。而我云何能知能说彼功德行。善男子。此摩竭提国。有一聚落。名为有义。彼中有城。名婆怛那。有优婆夷。名最胜贤。汝诣彼问。菩萨云何学菩萨行。修菩萨道。时善财童子。礼众艺足。绕无数匝。殷勤瞻仰。一心恋慕。辞退而去　　　　大方广佛华严经卷第三十一　　　　大方广佛华严经卷第三十二　　　　罽宾国三藏般若奉　　诏译　　　入不思议解脱境界普贤行愿品　　尔时善财童子。渐次前行。诣婆怛那城有义聚落。至于贤胜优婆夷所。顶礼其足。绕无数匝。合掌恭敬。于一面立。白言圣者。我已先发阿耨多罗三藐三菩提心。而未知菩萨云何。学菩萨行。云何修菩萨道。我闻圣者。善能诱诲。愿为我说。贤胜告言。善男子。我得菩萨解脱。名无住处无尽轮。既自开解。复为人说。我住于此大三昧中。出生诸法。无尽无住。所谓出生一切智性眼。无尽无住。出生一切智性耳。无尽无住。出生一切智性鼻。无尽无住。出生一切智性舌。无尽无住。出生一切智性身。无尽无住。出生一切智性意。无尽无住。出生一切智性功德波涛。无尽无住。出生一切智性智电光明。无尽无住。出生一切智性照众生智。无尽无住。出生一切智性速疾神通。无尽无住。善男子。我唯知此无住处无尽轮解脱门。如诸菩萨摩诃萨。一切无著功德智行无尽法门。而我云何能知能说。善男子。于此南方。有一大城。名为沃田。彼有长者。名坚固解脱。鬻金为业。汝诣彼问。菩萨云何学菩萨行。修菩萨道。尔时善财。礼贤胜足。绕无数匝。殷勤瞻仰。一心恋慕。辞退而去　　尔时善财童子。渐次南行。到于彼城。诣长者所。礼足右绕。合掌恭敬。于一面立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲。愿为我说。长者告言。善男子。我得菩萨解脱。名无著念清净庄严。我自得是解脱已来。于十方界一切佛所。勤求正法。无有休息。善男子。我唯知此无著念清净庄严解脱门。如诸菩萨摩诃萨。获无所畏。犹师子吼。安住广大福德智慧殊胜之聚。以大音声。开悟群品。如是菩萨功德智行。而我云何能知能说。善男子。即此城中。有一长者。名为妙月。其所住宅。常有光明。汝诣彼问。菩萨云何学菩萨行。修菩萨道。时善财童子。礼长者足。绕无数匝。殷勤瞻仰。辞退而去　　尔时善财童子。即诣妙月长者所。礼足右绕。合掌恭敬。于一面立。白言圣者。我已先发阿耨多罗三藐三菩提心。而未知菩萨云何学菩萨行。修菩萨道。我闻圣者。善能诱诲。愿为我说。妙月答言。善男子。我得菩萨解脱。名无垢智光明。善财白言。圣者云何修行得此解脱。长者告言。善男子。若诸菩萨。能行十法。则能具足得此解脱。何等为十。所谓常不舍离诸善知识。常不舍离忆念见佛。常不舍离乐闻正法。常不舍离于佛菩萨善知识所先意问讯恭敬供养。常不舍离多闻智慧善友法师能说法者。常不舍离听闻一切波罗蜜行。常不舍离听闻一切菩提分法。常不舍离三解脱门。常不舍离四梵住法。常不舍离一切智体。善男子。若诸菩萨。常不舍离如是十法。则能得此无垢智光解脱门。善财复言。圣者。此解脱门。云何现前。而能证得。长者答言。善男子。现前当作般若波罗蜜心。极令相应。随所见知。皆能证入。善财复言。圣者。为由听闻般若波罗蜜言说章句而现证耶。答言不也。何以故。般若波罗蜜。见一切法真实体性。而现证故。善财白言。岂不由于从闻生智。及思智性。得见真如。而自证悟。长者答言。不也。若从闻思。得自证悟。无有是处。善男子。我于此义。应说譬喻。汝当谛听。如大沙碛中无泉井。春夏热时。有人从西向东而行。遇有丈夫从东而来。即问之言。我今热渴。何处有水清凉树阴。我欲于中饮浴休憩除其热渴。彼大丈夫。善知善说。而告之言。从此东行。有其二路。一左一右。宜从右路。勤力而行。决定当得至甘泉所及庇清阴。善男子。于意云何。彼热渴者。虽闻如是泉及树名。思惟往趣。能除热渴获清凉不。答言不也。何以故。要依示道。至彼泉池。沐浴饮用。方除热渴。乃得清凉。善男子。菩萨亦尔。不但唯以闻思慧解而能证入一切法门。善男子。言沙碛者。即谓生死。西来人者。谓诸众生。热谓众惑。渴即贪爱。东来知道大丈夫者。即佛菩萨住一切智。得法真性平等实义是也。得清净水无热渴者。即自证悟真实是也。复次善男子。我今为汝。重说譬谕。汝应谛听。善男子。假使如来住寿一劫。种种方便。以巧言辞。为阎浮人。说天苏陀。具足众德。柔软妙触。色香美味。于意云何。彼诸众生如是听受思惟之时。知天味不。白言不也。妙月告言。此亦如是。不但闻思而能证入般若真性。善财复言。云何菩萨。善巧宣说。令诸众生真实得证。妙月告言。善男子。菩萨所证般若真性。是彼言说。决定正因。为由证得此解脱故。能为众生善巧宣说。复次菩萨。具足十法。得此解脱。何等为十。一者远离诸不善法。二者不违如来制戒。三者远离一切悭嫉。四者供养一切如来。五者勤修一切福业。六者具足智慧。七者具足方便。八者具足大愿。九者具足厌离。十者具足精进。若诸菩萨。具足十法。证此解脱。善男子。我唯知此无垢智光菩萨解脱门。如诸菩萨摩诃萨。修行种种菩萨智门。常勤作意。行无上业。其心正直。志性调柔。常乐寂静。安住大悲。不离世间。心无染著。诸所施为。不望恩报。常念诸佛广大境界。常思诸佛真实妙法。常乐亲近诸菩萨僧。常行菩萨诸波罗蜜。常住菩萨所证诸地。常观如来力无所畏不共佛法。证入无量大三昧海。究竟解脱真实法门。而我云何。能知能说彼功德行。善男子。于此南方有城。名广大声。彼有长者。名无胜军。汝诣彼问。菩萨云何。学菩萨行。修菩萨道。是时善财。礼妙月足。绕无数匝。殷勤瞻仰。一心恋慕。辞退而去　　尔时善财童子。思惟所得智光解脱。渐次南行。向彼大城。诣长者所。礼足右绕。合掌恭敬。于一面立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲。愿为我说。长者答言。善男子。我得菩萨解脱。名无尽相。我以证此解脱门故。见无量佛。得无尽藏。善财复言。菩萨云何得此解脱。答言。善男子。菩萨若能勤修十法。则能证得如是解脱。何等为十。一者应处闲寂深观五欲。为欲修习诸禅定故。二者应勤方便入诸三昧。普现色身。化众生故。三者应以智慧平等观察生死涅槃。同一相故。四者应勤修习坚固念力。知善不善。无忘失故。五者应勤积集菩萨功德波罗蜜道。无厌足故。六者应勤种植净戒林树。于法园苑。常游戏故。七者应勤救护恶见众生。令超邪径住正见故。八者应勤给施种种法药。除灭众生烦恼病故。九者应勤观察三世诸法如梦幻等。无染著故。十者应勤摧伏外道邪论。不令异见损众生故。若诸菩萨。勤求修习。具此十法。即能证得如是解脱。亦于无数百千法门。入出自在。复次善男子。菩萨若能远离十法。得此解脱。何等为十。一者远离一切破诸禁戒补特伽罗。二者远离一切破诸正见补特伽罗。三者远离一切破正威仪补特伽罗。四者远离一切破正活命补特伽罗。五者远离一切杂说世论补特伽罗。六者远离一切懈怠懒惰补特伽罗。七者远离一切贪著欲乐补特伽罗。八者远离一切常乐亲近在家白衣补特伽罗。九者远离一切乐修邪福不住正行出家在家补特伽罗。十者远离一切深重烦恼身心放逸不可谏止补特伽罗。若诸菩萨。常能远离如是十种诸不善人。而亦于彼不怀厌舍。亦不于彼生下劣心。但应慈念摄受调伏。菩萨复念一切众生处生死中。由近如是不善人故。坏诸善根。堕于恶趣。常当远离一切恶人。善男子。是为菩萨远离十法。即能证得如是解脱。善男子。我唯知此无尽相解脱门。如诸菩萨摩诃萨。大悲为首。发起众行。过去愿力。皆悉现前。坚固勤求一切智智。积集庄严种种佛土。甚深观察一切诸法一切体性。常乐勤求一切如来力无所畏。不共佛法相。及随好圆满音声。乃至一切增上功德。无不现证。于诸如来甚深解脱。能随顺解方便善巧。皆能悟入。知诸众生。我人寿命。士夫养育。补特伽罗。蕴处界等。性皆空寂。无所执著。常能利乐一切世间。令其安隐。无诸烦恼。常勤爱乐一切智智常勤救护一切众生。常勤尊重一切正法。闻法爱乐。随顺修行。能以正说饶益众生。咸令安乐。不入世趣。住胜精进。相续不断。住不退转。无杂染行。具足广大平等智道。誓度众生。无能制伏。如是菩萨功德智行。而我云何能知能说。善男子。于此城南。有一聚落。名为达磨。有婆罗门。名最寂静。汝诣彼问。菩萨云何学菩萨行。修菩萨道。时善财童子。礼无胜军足。绕无数匝。殷勤瞻仰。恋慕而去　　尔时善财童子。思惟忆念无尽相解脱门。渐次前行。诣彼聚落。向最寂静婆罗门所。见已礼足。围绕恭敬。合掌而立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲。愿为我说。时婆罗门。告善财言。善男子。我得菩萨解脱。名诚愿语。一切菩萨。由此诚愿真实语故。皆于阿耨多罗三藐三菩提。无退转者。无已退。无现退。无当退。善男子。我以住此真实威德诚愿语故。于诸世间出世间法。一切所作。无不成就。随所愿求。皆令满足。善财白言。圣者。今此解　　脱真实威德。名诚愿语。是何义耶。婆罗门言。善男子。诚愿语者。是如如义。不变异义。无二体义。胜义谛义。三世如来法身体义。善财复言。一切菩萨。云何修习得此法身。答言。善男子。菩萨若能修十种法。具足圆满。得此法身。何等为十。所谓平等身。清净身。无尽身。修集身。法性身。离寻伺身。不思议身。寂静身。虚空身。妙智身。若诸菩萨具此十身。则得如来清净法身。善财复言。圣者诸菩萨等。住此解脱。于何等位。得此十身。婆罗门言。善男子。菩萨初地。住此解脱。得平等身。何以故。通达法性。离诸邪曲。见法平等故。菩萨二地。住此解脱。得清净身。何以故。离犯戒垢。于一切戒性。常清净故。菩萨三地。住此解脱。得无尽身。何以故。离欲嗔恚悭嫉恶法。住诸胜定故。菩萨四地。住此解脱。得修集身。何以故。常勤修集一切诸佛菩提分法故。菩萨五地。住此解脱。得法性身。何以故。观察觉悟一切谛理。证法体性故。菩萨六地。住此解脱。得无寻伺身。何以故。观缘起理。难解难知。非寻伺境界故。菩萨七地。住此解脱。得不思议身。何以故。集诸佛法方便善巧。智行满足故。菩萨八地。住此解脱。得寂静身。何以故。一切烦恼不复现行。离诸世间戏论等事故。菩萨九地。住此解脱。得虚空身。何以故。身相无边。遍满一切故。菩萨十地。住此解脱。得妙智身。何以故。一切种智微妙境界。普集圆满故。善财复言。如来法身。与彼菩萨十种法身。有何差别。答言。善男子。当知法身体性无异。功德威力有差别耳。善财复言。是义云何。答言。善男子。谓佛菩萨所有法身。等无差别。所以者何。以一切法性相平等同一体故。如是乃至凡圣迷悟。染净因果。去来进退。皆同一相。所言功德威力异者。即如来身。功德圆满。具胜威力。菩萨不尔。由此事故。我当为汝宣说譬谕开示其义。善男子。譬如摩尼妙宝真珠。未经巧匠雕饰磨莹。无有光彩。凡所见者。不生爱重。若经磨莹。光彩炽盛。人天宝重。珠体无异。相差别故。虽诸菩萨与如来身同一体性俱名法身。不可说言难思清净功德智宝神通威力。同于如来。所以者何。以诸如来。于无数劫。净修一切微妙功德。究竟圆满。无边无量。如太虚空。满十方界。妙善清净。离诸惑垢。广大光明。无所不照。殊胜威力。普济众生。其诸菩萨。虽具法身。功德未圆。有余垢故。譬如白月。从初一日。至十五日。名体虽同。光相有异。何以故。满不满相有差别故。善男子。菩萨法身。与佛法身。亦复如是。满不满相有差别故。以菩萨身。如从月初。至十四日。所有光明。不能圆照。如来法身。如十五日。白月圆满。光明普照。无有限碍。而彼菩萨十种法身。与如来身。同一体性。无有二相。但由所修功德有异。不可言一。是故善男子。若诸菩萨。住此解脱。具足十身。则能证得诸佛功德。圆满法身。复次菩萨由十种义。得于金刚不可坏身。何等为十。一者一切烦恼贪嗔痴毒不能坏故。二者我慢悭嫉邪见颠倒不能坏故。三者一切恶趣苦恼逼迫不能坏故。四者利衰毁誉称讥苦乐不能坏故。五者生老病死愁叹忧恼不能坏故。六者一切异见外道邪论不能坏故。七者诸烦恼魔蕴魔死魔不能坏故。八者一切天魔及魔眷属不能坏故。九者一切声闻及诸独觉不能坏故。十者一切世间可爱欲境不能坏故。菩萨若能具此十义。则得诸佛犹如金刚不可坏身。善男子。复有十种善巧正道。能正了知无邪谬说。何等为十。一若诸众生。应以大乘而调伏者。为说种种菩萨乘道。不为演说声闻乘道。二若诸众生。应声闻乘而调伏者。为说种种声闻乘道。不为演说菩萨乘道。三若诸众生。应以佛乘而调伏者。为说如来一切智道。不为演说独觉乘道。四若诸众生。应独觉乘而调伏者。为说种种独觉乘道。不为演说一切智道。五若诸众生。执著我法。为说无我及诸法空。不说我人众生寿命。士夫养育。补特伽罗。假我法道。六若诸众生。执著有无。为说处中离边际法。不说有无堕边际法。七若诸众生。其心散。乱为说寂静诸奢摩他毗钵舍那。不说种种散乱道法。八若诸众生。爱乐世法。为说出世如如智道。不说愚痴婴儿之道。九若诸众生。乐处生死。为说涅槃出生死道。不说住世化众生道。十若诸众生。执法空等。不行正道。为说正直无棘刺法。不说棘刺诸邪险道。善男子。若诸菩萨。具此十法。得入正道善能了知。无邪谬说。所言诚实。善男子。我唯知此住诚愿语无尽威德菩萨解脱。如诸菩萨摩诃萨。与诚愿语。行止无违。心常随顺。无有退转。被本愿力坚固甲胄。大慈悲心。不舍众生。增长福智。心无厌足。善巧方便。相续现前。勤修增上光明地智。随顺觉悟诸蕴界处。深入众生善知正道。菩萨地智。安住过去佛法平等清净心。安住未来佛法平等清净心。安住现在佛法平等清净心。安住戒性平等清净心。安住心性平等清净心。安住见性平等清净心。安住能断自他疑性平等清净心。安住一切正道非道智性平等清净心。安住修道灭惑智行性平等清净心。安住一切菩提分法增上修习平等清净心。安住调伏一切众生广大悲化平等清净心。言必以诚。未曾虚妄。出生无量功德智门。而我云何能知能说。善男子。于此南方有城。名妙意华门。彼有童子。名为德生。复有童女。名为有德。汝诣彼问。菩萨云何学菩萨行。修菩萨道。时善财童子。于此大法。起尊重心。礼婆罗门足。绕无数匝。殷勤瞻仰。一心恋慕。辞退而去　　尔时善财童子。于最寂静婆罗门所。得此大法。熏习其心。渐次南行。诣妙意华门城。见德生童子。有德童女顶礼其足。绕无数匝。于前合掌。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲。唯愿慈哀。为我宣说。时童子童女。告善财言。善男子。我等证得菩萨解脱。名为幻住。得此解脱。具足圆满。以斯净智。遍观诸法。无非幻住幻所成就。所谓见一切世界皆幻住。因缘所生故。见一切众生皆幻住。业烦恼所起故。见一切世间皆幻住。无明有爱等展转缘生故。见一切诸法皆幻住。我见等种种幻缘所生故。见一切三世皆幻住。我见等颠倒智所生故。见一切众生生老病死忧悲苦恼皆幻住。本无今有。虚假不实。妄想分别所生故。见一切刹土皆幻住。想心见倒无明所生故。见一切声闻辟支佛皆幻住。智断分别所成故。见一切菩萨皆幻住。能自调伏成熟众生诸行愿法相续现前之所成故。见一切诸佛及诸菩萨众会变化神通威力诸所施为皆幻住。种种解行广大愿智熏习所成故。善男子。幻境自性不可思议。我等二人。但能知此幻住解脱。如诸菩萨摩诃萨。善入无边诸幻事网。随顺了知幻所成智。彼功德行。而我云何能知能说。时德生童子有德童女。说自解脱已。以不思议诸善根力。令善财身。速疾增长柔软光泽。告善财言。善男子。于此南方近海门处。有一国土。名为沃田。彼国有园。名大庄严。其中有一广大楼阁。名毗卢遮那庄严藏。从菩萨种种善根果报生。从菩萨种种念力愿力自在力神通力生。从菩萨种种善巧方便生。从菩萨种种福德智慧生。善男子。住不思议解脱菩萨。以大悲心。为诸众生。普遍显现如是境界。广大集起如是庄严。弥勒菩萨摩诃萨。安止其中。为欲摄受本所生处。父母亲属。及诸人众。令成熟故。又欲令彼同受生。同修行。同类众生。于大乘中得坚固故。又欲令彼一切众生。随所住地。随本善根。皆成熟故。又欲为汝显示菩萨解脱门故。显示菩萨遍一切处。随本愿力。受生自在故。显示菩萨以种种身。普现一切众生之前。开示觉悟常教化故。显示菩萨以大悲力。普摄一切世间资财惠施众生而不厌故。显示菩萨具修诸行。知一切行。离诸相故。显示菩萨处处受生。了一切生皆无相故。汝诣彼问。菩萨云何行菩萨行。云何修菩萨道。云何学菩萨戒。云何净菩萨心。云何发菩萨愿。云何集菩萨助道具。云何入菩萨自在地。云何满菩萨波罗蜜。云何获菩萨无生忍。云何具菩萨功德法。云何事菩萨善知识。何以故。善男子。彼菩萨摩诃萨。深入一切菩萨行愿。随顺一切众生心性。遍一切处。常现其前。教化调伏。彼菩萨。已满一切波罗蜜。已住一切菩萨地。已证一切菩萨忍。已入一切菩萨位。已蒙授与具足记。已游一切菩萨境。已入菩萨解脱门。已得一切佛神力。已蒙十方一切如来以一切智甘露法水而灌其顶。善男子。彼善知识。能润泽汝诸善根。能增长汝菩提心。能坚固汝广大志。能发起汝一切善。能增长汝菩萨根。能示教汝无碍法。能令汝入普贤地。能令汝住菩萨愿。能令汝行普贤行。能为汝说一切菩萨无量行愿所成功德。令汝显示普贤菩萨自在法门。善男子。汝今不应修一善根。照一法门。发一大愿。受一记别。住于一忍。生究竟想。不应以限量心行于最胜诸波罗蜜。不应以限量心住于菩萨圆满十地。不应以限量心严净一切诸佛国土。不应以限量心承事供养诸善知识。何以故。善男子。菩萨摩诃萨。应种无量诸善根。应集无量助道具。应修无量菩提因。应学无量巧回向。应化无量众生界。应照无量众生心。应知无量众生根。应识无量众生解。应觉悟无量众生。应调伏无量众生。应断无量烦恼。应净无量业习。应灭无量邪见。应除无量杂染心。应发无量清净心。应拔无量苦毒箭。应涸无量爱欲海。应破无量无明闇。应摧无量我慢山。应解无量生死缚。应度无量诸有流。应竭无量受生海。应令无量众生出五欲淤泥。应使无量众生离三界牢狱。应置无量众生于圣道中。应销无量贪欲行。应灭无量嗔恚行。应摧无量愚痴行。应破无量魔罥网。应舍无量魔事业。应净菩萨无量心。乐欲。应长菩萨无量巧方便。应生菩萨无量增上根。应起菩萨无量决定解。应悟菩萨无量平等体。应净菩萨无量胜功德。应治菩萨无量诸行海。应满菩萨无量清净行。应现菩萨无量世间行。应顺菩萨无量方便行。应生无量净信力。应住无量精进力。应净无量正念力。应满无量三昧力。应起无量净慧力。应坚无量胜解力。应集无量福德力。应增无量智慧力。应发无量菩萨力。应满无量如来力。应分别无量法门。应深入无量法门。应清净无量法门。应生无量法光明。应作无量法照耀。应照无量品类根。应知无量烦恼病。应集无量妙法药。应疗无量众生疾。应辨无量甘露供。应往无量佛国土。应供无量诸如来。应入无量菩萨会。应受无量如来教。应忍无量众生恼。应令无量众生离恶趣。应与无量众生胜安乐。应以四摄摄无量众生。应入无量总持门。应生无量大愿门。应修无量慈悲力。应求无量诸佛法。应起无量思惟力。应起无量神通事。应净无量智光明。应往无量众生趣。应受无量诸有生。应现无量差别身。应受无量诸苦恼。应顺无量凡夫法。应知无量众生苦。应说无量诸佛法。应舍无量内外财。应施无量福田境。应护无量诸善根。应近无量善知识。应调无量自种族。应修无量佛法。应说无量佛法。应赞无量持戒。应觉无量破戒。应回向无量善巧法。应了知无量梦幻法。应令无量众生住清净戒。应与无量众生金刚定。应令无量众生舍有见。应令无量众生速离三界。应令无量众生观无我。应令无量众生悟三乘。应入无量差别心。应思菩萨大境界。应住菩萨大宫殿。应观菩萨甚深法。应知菩萨难知境。应行菩萨难行行。应严菩萨尊重德。应践菩萨难入位。应知菩萨种种行。应现菩萨普遍神力。应受菩萨平等法云。应广菩萨无边行网。应满菩萨无边诸度。应授菩萨无量记别。应入菩萨无量忍门。应具菩萨无量智通。应入菩萨无量诸因缘。应示菩萨无量难解法。应显菩萨无量所作业。应断菩萨无量三毒苦。应尽菩萨无量惑根本。应净无量菩萨地。应说无量诸法门。应净无量诸佛刹。应擐无量菩萨甲胄。应承事无量如来。应发不思议菩萨愿。应修不思议菩萨行。应受不思议菩萨教。应知不思议菩萨顺烦恼行。应知不思议菩萨离烦恼行。应净不思议菩萨有为过。应知不思议菩萨称赞涅槃甚深利益。应知不思议如来功德。如是不思议如来赞叹。不思议如来名称。不思议涅槃名称。不思议种种世法。不思议除灭世法。不思议妙行。不思议语言。不思议杂烦恼行。不思议灭烦恼行。不思议妙行金刚句。不思议语言金刚句。不思议杂烦恼金刚句。不思议灭烦恼金刚句。不思议妙行秘密句。不思议语言秘密句。不思议杂烦恼秘密句。不思议灭烦恼秘密句。如是一切悉应修学。善男子。举要言之。应普修一切菩萨行。了法平等故。应普化一切众生界。善巧调伏故。应普入一切无边劫。愿力广大故。应普生一切诸有趣。示现受生故。应普知一切三世智。随顺觉悟故应普行一切诸佛法究竟体同故应普净一切诸佛刹平等庄严故。应普满一切菩萨愿。圆满一体故。应普供一切诸如来。胜愿现前故。应普同一切菩萨愿。一性平等故。应普事一切善知识。志求种种诸菩萨行。为令彼心生欢喜故　　　　大方广佛华严经卷第三十二　　　　大方广佛华严经卷第三十三　　　　罽宾国三藏般若奉　诏译　　　　入不思议解脱境界普贤行愿品　　复次善男子。汝因此故。求善知识。勿于身心而生疲倦。见善知识。勿生厌足。请问善知识。勿惮劳苦。亲近善知识。勿怀退转。供养善知识。无令间断。随顺善知识教诲。不应违逆。于善知识所有功德。不应疑惑。闻善知识演说出离门。应生决定。见善知识随顺烦恼行。勿生嫌怪。于善知识所生深信心不应变改。何以故。善男子。菩萨因善知识。闻一切菩萨行。因善知识。成就一切菩萨功德。因善知识。出生一切菩萨大愿。因善知识。引发一切菩萨善根。因善知识。积集一切。菩萨助道法。因善知识。开发一切菩萨法光明。因善知识。成就一切菩萨出离门。因善知识。修学一切菩萨清净戒。因善知识。安住一切菩萨功德法。因善知识。清净一切菩萨自性心。因善知识。发明一切菩萨坚固志。因善知识。具足一切菩萨陀罗尼辩才门。因善知识。能生一切菩萨清净藏。因善知识。出现一切菩萨智光明。因善知识。获得一切菩萨增上愿。因善知识。得与一切菩萨同一愿。因善知识。听闻一切菩萨殊胜法。因善知识。得到一切菩萨秘密处。因善知识。得至一切菩萨法宝洲。因善知识。得增一切菩萨善根芽。因善知识。增广一切菩萨智慧海。因善知识。守护一切菩萨深密藏。因善知识。任持一切菩萨福德聚。因善知识。清净一切菩萨受生道。因善知识。领受一切菩萨正法云。因善知识。游入一切菩萨出世道。因善知识。发起一切菩萨大欢喜。因善知识。获得一切如来菩提果。因善知识。摄取一切菩萨妙行。因善知识。开敷一切菩萨功德。因善知识。往一切方听受妙法。因善知识。演说一切菩萨心。因善知识。成就一切菩萨大慈力。因善知识。出生一切菩萨大悲力。因善知识。摄持一切菩萨自在力。因善知识。出生一切菩萨菩提分。因善知识。能作一切菩萨利益事　　善男子。一切菩萨。由善知识任持。不堕恶趣。由善知识成就。自在受生。由善知识显示。得宿住智。由善知识开发。知一切劫。由善知识摄受。不退大乘。由善知识观察。不毁犯菩萨戒。由善知识守护。不随逐恶知识。由善知识养育。不退失菩萨法。由善知识摄取。超越凡夫地。由善知识教诲。不入二乘地。由善知识引发。得出离世间。由善知识覆护。能不染世法。由善知识抚育。修一切菩萨行。心不散乱。由善知识发起。辨一切助道具。心不退屈。由善知识势力。不为业惑之所碎坏。由善知识任持。不为诸魔之所恐怖。由善知识被忍辱甲。能受一切恶言毁辱。由善知识安慰。于世苦乐心无忧喜。由善知识生长。能灭诸憍慢常爱乐法。由善知识守护。能令菩萨净戒圆满。由善知识威力。能了诸法心无所得。由善知识安慰。能于三界心无恐怖。由善知识教示。能知善巧出三界道。由善知识劝修。信甚深法心无厌足。由善知识教导。不为名利憍慢逼迫。由善知识演说。得宿住智知过去因。由善知识加持。于未来际而得善巧。由善知识能生。得善巧智知三世等。由善知识摄受。能转众生依正业报。由善知识普守护。能内怀惭愧具足众善。由善知识随顺力。能和颜软语引导众生。由善知识修行力。能离一切断常诸见。由善知识随顺守护。能远离利衰毁誉等法。由善知识显示。不说己能。赞他功德。由善知识巧示。能勤修习菩提分法。由善知识决择。能演契经甚深理趣。由善知识劝修。能爱乐成就头陀功德。由善知识先导。于诸空法而得善巧　　善男子。由依止承事善知识故。能增长一切菩萨摩诃萨无量无边菩提分法。何以故。善男子。善知识者。能清净诸恶法。能退舍诸盖缠障。能散灭无明黑暗云能解散一切诸见缚。能引出生死大苦城。能舍离决定住著处。能裂坏一切恶魔网。能拔除一切苦毒箭。能出离无明深林。能超过邪见旷野。能越度诸有瀑流。能拔出爱欲淤泥能不入诸邪恶道。能显示菩提路。能令安住不放逸。能引至修行处。能清净一切智性道。能令增长智慧眼。能令长养菩提心。能令发起大悲意。能说一切菩萨行。能诲示一切波罗蜜。能安置一切菩萨地能令获得诸忍门。能出生一切诸善根。能成辨一切助道具。能施与一切大功德。能令普到一切如来所。能显示一切功德法。能劝修一切胜利益。能策励一切所修道。能显示永出生死门。能杜绝一切诸邪径。能令趣入真实道。能以法光普照耀。能以法雨普润泽。能令尊重师长离诸懒惰能令入白净法心无厌足　　善男子。善知识者。如轨范师。能以善语而诲示故。善知识者。犹如伴侣。住阿兰若不舍离故。善知识者。如胜神通。能现种种诸自在故。善知识者。如金刚剑。能截烦恼及随眠故。善知识者。如亲教师。能为忏除五犯罪故。善知识者。如胜静虑。能灭一切随烦恼故。善知识者。如摩尼镜。令现前证宿住智故。善知识者。犹如桥梁。能令超度诸有流故。善知识者。能断疑网。业异熟中善决断故。善知识者。能善安处。令速入于不退地故。善知识者。能令深信。微细业果如自见故。善知识者。善能劝修。毁呰一切不善法故。善知识者。是智慧眼。一切法中不执著故。善知识者。心如明灯。顺本觉性而觉了故。善知识者。如说道者。为大丈夫处会说故。善知识者。能舍恶友。不入恶人之住处故。善知识者。舍不律仪。能令增长善律仪故。善知识者。能教时语。随众生根而发言故。善知识者。劝随顺修。令舍衣食摄众生故。善知识者。为先导师。令如所说而修行故。善知识者。令其深入等持等至皆深入故。善知识者。犹如良医。能于饮食知节量故。善知识者。如瑜伽师。能令趣入相应行故。善知识者。能为显示。令见菩萨胜境界故。善知识者。能为觉悟。令于诸法觉本性故。善知识者。能为安慰。令诸众生无忧恼故。善知识者。犹如罥索。能摄众生入佛智故。善知识者。如得王印。于一切法无障碍故。善知识者。为能引发。令诸众生趣种智故。善知识者。为法园苑。是诸菩萨爱乐处故。善知识者。如威猛将。摧伏一切诸魔军故。善知识者。为大明咒。能除一切诸苦厄故。善知识者。犹如大船。超过生死至彼岸故。善知识者。如如意珠。能令所愿皆圆满故。善知识者。能为救护。于诸恶道救众生故。善知识者。为先导相。修佛十八不共法故。善知识者。如庄严具。庄严一切净法身故。善知识者。如妙璎珞。庄严发心诸佛子故。善知识者。犹如长子。能绍佛种使不断故。善知识者。如贤德瓶。圆满诸佛智功德故。善知识者。如净摩尼。能清一切垢浊心故。善知识者。如清净戒。能令三业皆清净故。善知识者。犹如关钥。能开一切解脱门故。善知识者。犹如大路。行佛智行所行处故。善知识者。是佛境界。非诸二乘境界地故。善知识者。如正智教。非是三乘所知境故。善知识者。如等流果。从诸种智。同类生故。善知识者。如明净眼。能示众生夷险道故。善知识者。如陀罗尼。能持修学诸众生故。善知识者。为能发起。发起一切智慧明故。善知识者。为能断灭。断灭一切无明闇故。善知识者。如最胜药。能除众生诸惑病故。善知识者。如无尽藏。充满众生种种愿故。善知识者。如善方便。善巧证得诸佛地故。善知识者。犹如门户。少欲知足所行道故。善知识者。如能作业。能令勤修清净业故。善知识者。如说道者。远离险难诸因缘故。善知识者。犹如止观。息灭一切渴爱法故。善知识者。为说慧者。令入甚深无生义故。善知识者。能为照明。令见因果不失坏故。善知识者。如闲静地。能静其心修习道故。善知识者。为示道者。引诣如来集会所故。善知识者。犹如日月。能为照明甚深法故。善知识者。如轨范师。能为分别微细智故。善知识者。为能觉悟。令悟诸法如梦幻故。善知识者。为胜仪范。随顺众生常护他故。善知识者。能知世智。去来语默心无乱故。善知识者。厌不善心。性自觉悟远愚迷故。善知识者。承奉尊长。无我无人及懒惰故。善知识者。销灭诸惑。观自他身不可得故。善知识者。具觉悟智。随顺觉知世出世故。善知识者。离无益事。能令自他超诸有故。善知识者。为真实智。普知一切生灭体故。善知识者。无得无忧。观察过去自业体故。善知识者。住头陀行。以菩萨法常洗涤故。善知识者。得义无碍。觉悟差别真实体故。善知识者。不求赞美。不显己德益尊敬故。善知识者。具妙忍智。于自业果深觉悟故。善知识者。远离在家。不以利养而亲近故。善知识者。住远离行。舍无义语近真实故。善知识者。修行正境。常勤修习四念住故。善知识者。善巧问答。于诸问答无不知故。善知识者。能摧异论。善能安立摧邪见故。善知识者。不厌贫穷。于彼能生慈愍心故。善知识者。能为法摄。真实法中令深入故。善知识者。能以财摄。令诸众生修善行故。善知识者。常修知足。厌离守护诸过失故。善知识者。赞叹净戒。于诸种种甚深戒果能体解故。善知识者。诃责破戒。谓于种种破戒过失深觉悟故。善知识者。能具足戒。谓无谄诳如理受持正念知故。善知识者。能善观察。于善不善一切法中勤请问故。善知识者。能为先导。劝诸众生于佛菩提令勤修故。善知识者。住不退转。舍四颠倒知倒性故。善知识者。住真实相。普知诸法皆无相故。善知识者。住真实解。谓知识灭名色等法皆不生故。善知识者。得无所畏。谓觉诸佛甚深法门体相用故。善知识者。净戒住处。谓于菩萨戒身戒相智普知故。善知识者。深入定门。谓离欲泥住三昧故。善知识者。心无垢浊。谓离盖缠住净心故。善知识者。得诸总持。谓如实演说心无著故。善知识者。知甚深门。谓能普入法本性故。善知识者。信心住处。住诸善法根本处故。善知识者。住寂静教。谓普除灭诸渴爱故。善知识者。住正直道。谓能普知苦无我故。善知识者。住菩萨地。谓于十地普了知故。善知识者。是智慧地。谓于诸法无迷惑故。善知识者。是诸佛地。谓能出生菩萨法故。善知识者。住真实道。一切二乘不能知故。善知识者。得无尽辩。能说如实知见体故。善知识者。善离忧恼。知生死苦本无我故。善知识者。非文字境。知语言道不可得故。善知识者。住无生法。谓知识性不可得故。善知识者。是能寂静。谓能除灭诸烦恼故。善知识者。能灭邪见。谓能安住正见中故　　复次善男子。善知识者。犹如慈母。出生一切佛种性故。善知识者。犹如严父。广大利益亲付嘱故。善知识者。犹如乳母。守护不令作恶法故。善知识者。犹如教师。示诸菩萨所应学故。善知识者。犹如善导。能示甚深波罗蜜故。善知识者。犹如良医。能治种种烦恼病故。善知识者。犹如雪山。增长一切种智药故。善知识者。犹如勇将。殄除一切诸恐怖故。善知识者。犹如船师。令度生死大瀑流故。善知识者。犹如商主。令到一切智宝洲故。善男子。汝今若能如是作意。正念思惟。当得亲近诸善知识。复次善男子。汝承事一切善知识。应发如大地心。平等荷负无疲倦故。汝应于善知识。发如金刚心。平等志愿不可坏故。汝应于善知识起如铁围山心。一切诸苦无能动故。汝应于善知识起给侍心。所有教令皆随顺故。汝应于善知识起弟子心。所有训诲无违逆故。汝应于善知识发如僮仆心。不厌一切诸作务故。汝应于善知识起如大火心。焚烧一切诸烦恼故。汝应于善知识生如佣作人心。随所教命无违逆故。汝应于善知识生除粪人心。舍离一切憍慢心故。汝应于善知识起如大水心。洗除一切烦恼垢故。汝应于善知识发如大风心。摧坏众生我慢山故。汝应于善知识发如虚空心。于五欲境无障碍故。汝应于善知识发如巨海心。诸功德宝皆圆满故。汝应于善知识发如满月心。令满清凉白净法故。汝应于善知识发如师子心。游行住处搏噬诸魔恶禽兽故。汝应于善知识发如良马心。随人到处远离恶性故。汝应于善知识发如牛王心。利益众生无厌倦故。汝应于善知识发如沙门心。正命自居离邪谄故。汝应于善知识发如莲华心。戒慧清净不染欲泥故。汝应于善知识发如商主心。引导令至佛智城故。汝应于善知识发如大车心。运载重担忘恩报故。汝应于善知识发如调顺象心。恒事伏从无卒暴故。汝应于善知识发如山王心。任持一切无倾动故。汝应于善知识发如良犬心。常于本主无嗔害故。汝应于善知识发如旃荼罗心。常自轻贱无人我故。汝应于善知识发如犗牛心。恒思顺行无威怒故。汝应于善知识发近住心。随顺师长常尊重故。汝应于善知识发如舟船心。运度往来无疲倦故。汝应于善知识发如桥梁心。济度众生到彼岸故。汝应于善知识发如孝子心。承事供养顺颜色故。汝应于善知识发如王子心。遵王教令无违犯故。　　复次善男子。应于自身生病苦想。于善知识生医王想。于所说法生良药想。于所修行生除病想。又善男子。应于自身生远行想。于善知识生导师想。于所说法生正道想。于所修行生远达想。又善男子。应于自身生求度想。于善知识生船师想。于所说法生舟楫想。于所修行生到岸想。又善男子。应于自身生农夫想。于善知识生龙王想。于所说法生时雨想。于所修行生成熟想。又善男子。应于自身生贫穷想。于善知识生毗沙门想。于所说法生财宝想。于所修行生富饶想。又善男子。应于自身生弟子想。于善知识生良师想。于所说法生技艺想。于所修行生解了想。又善男子。应于自身生恐怖想。于善知识生勇健想。于所说法生兵仗想。于所修行生除怨想。又善男子。应于自身生商人想。于善知识生导师想。于所说法生珍宝想。于所修行生得宝想。又善男子。应于自身生儿子想。于善知识生父母想。于所说法生家业想。于所修行生绍继想。又善男子。应于自身生王子想。于善知识生大臣想。于所说法生王教想。于所修行生智慧想。住王城想。冠王冠想。系王缯想。善男子。汝应发如是心。作如是意。亲近承事于善知识何以故。一切菩萨。以如是心。近善知识。令其志愿永得清净故　　复次善男子。菩萨因善知识。常能增长一切善根。譬如雪山生长药草。因善知识。成佛法器。譬如大海吞纳众流。因善知识。成功德处。譬如大海出生众宝。因善知识。净菩提心。譬如猛火能炼真金。因善知识出诸世间。如须弥山出于大海。因善知识。不染世法。譬如莲华不著尘水。因善知识不受诸恶。譬如大海不宿死尸。因善知识增长白法。譬如白月渐次圆满。因善知识照明法界。譬如盛日照四天下。因善知识增长大愿。譬如父母养育婴儿。善男子。我今略说。菩萨若能勤求随顺善知识教。即得成就十不可说不可说百千亿那由他功德。清净十不可说不可说百千亿那由他深心。增长十不可说不可说百千亿那由他菩萨根。具足十不可说不可说百千亿那由他威德力。断除十不可说不可说百千亿阿僧祇菩萨障碍。超越十不可说不可说百千亿阿僧祇魔境。深入十不可说不可说百千亿阿僧祇法门。圆满十不可说不可说百千亿阿僧祇助道。修习十不可说不可说百千亿阿僧祇妙行。发起十不可说不可说百千亿阿僧祇大愿。善男子。我复略说。一切菩萨行。一切菩萨波罗蜜。一切菩萨所住地。一切菩萨安忍门。一切菩萨三昧门。一切菩萨神通智。一切菩萨总持门。一切菩萨回向智。一切菩萨四无量。一切菩萨广大愿。一切菩萨普遍成就。一切佛法。如是皆由善知识力。而得圆满。以善知识而为根本。从善知识来。依善知识生。依善知识长。依善知识住。善知识为因缘。善知识能发起　　尔时善财童子。白言圣者。我今已知一切善法从善知识生。云何能于诸善知识善法之中。速得圆满。速得清净。得不退失。时德生童子有德童女。告善财言有二种戒。具足受持。则得圆满善知识法。何等为二。一菩萨戒。二别解脱戒。持是二戒。则能圆满善知识法。如佛所说。自不持戒。令他持戒。自未调伏。令他调伏。无有是处。若诸菩萨。具足圆满头陀功德。如是二戒。悉得清净。不失善法。善财童子。白言圣者。云何名为头陀功德。童子童女。告善财言。善男子。言头陀者。谓诸菩萨十二头陀。何等十二。第一纳衣。善男子。云何纳衣。若诸菩萨具十种法。则得圆满成就纳衣。何等为十。一者勤修令得坚固。二者令心常自谦下。三于身心无有疲厌。四于衣服心不染著。五者常乐坚固远离。六者成就坚固功德。七不自显殊胜德行。八于他人不起轻慢。九者护持净戒圆满。十者堪任一切亲近。善男子。此是菩萨住净信心具足圆满。由此心故。闻说如来清净言教。不惜身命。勤修佛法。不破不毁。以勤修故。身心不动。令于所得坚固成就。以心坚固常自谦下。心谦下故。成就无我。得无我已。心无憍慢。得无慢心谦下力故。人所弃者悉收取之。浣染成衣远离烦恼。心无厌恶。亦无贪著。但取资身。以御寒暑。修行道业。余无所顾。于此纳衣。不见过失。不念粗弊。但见纳衣所有功德。离贪欲者。乃服此衣。服此衣者。心无烦恼。是诸圣种。顺菩萨行。诸佛如来之所赞叹。由此因缘。不自贡高。不贡高故。不嫌他人。离高嫌故。净戒圆满。戒圆满故。堪任亲近诸佛菩萨之所护念。诸天人王。及刹帝利。婆罗门等。城邑聚落。一切见闻。无不欢喜恭敬礼拜。咸共赞美称扬其德。而作是言。我等有福。感如是人居此国土。同梵行者。咸皆欢喜。善男子。是为菩萨具足十法圆满成就纳衣功德　　复次善男子。菩萨有十种法具足圆满成就三衣。何等为十。一者成就知足。二者成就少欲。三者离于多求。四者离诸积聚。五者远离丧失。六者远离身苦。七者远离心忧。八者远离于恼。九者远离取舍。十者向漏尽道。善男子。如是菩萨心少欲故。趣得三衣。无所拣别。成就喜足得喜足已。远离多求。离多求故。无诸积聚。离积聚故不怖丧失。无丧失故身得无苦。身无苦故心亦无忧。心无忧故远离于恼。恼不生故远于取舍。远取舍故向漏尽道。善男子。是为菩萨具足十法圆满成就三衣功德　　复次善男子。菩萨有十种法具足圆满。而得成就不随染衣。何等为十。一者不随贪欲所行。二者不随嗔恚所行。三者不随愚痴所行。四者不随忿怒所行。五者不随很戾所行。六者不随嫉妒所行。七者不随悭吝所行。八者不随憍慢所行。九者不随名称赞誉眷属所行。十者不随亲近供养财利所行。善男子。由此不随贪等行故。不为四魔之所屈伏。遇诸毁辱。心不怯弱。设有尊重。亦不贡高。由此名为心不随顺诸染惑行。善男子。是为菩萨具足十法圆满成就不随染衣妙行功德　　复次善男子。菩萨有十种法。具足圆满。则得成就依常乞食。何等为十。一者慈心摄取。二者次第行乞。三者不自生恼。四者成就知足。五者普共分食。六者不嗜美食。七者饮食知量。八者疾得善法。九者愿满善根。十者离和合相。善男子。云何菩萨慈心摄取。乃至远离诸和合相。善男子。若时菩萨。见诸苦恼逼迫众生。乏少善根。为欲圆满彼善根故。随顺众生。慈心摄取。菩萨为顺平等慈心次第行乞。于行乞时。若至城邑。齐整威仪。善摄诸根。一心不乱。谛视徐行。无逾七步。正念安住。于善法中。不选高门。不弃微贱。除恶律仪旃荼罗等。为护讥嫌。悉不应往。若以慈心。平等摄取。究竟不舍。菩萨随顺次第乞时。不自生恼。设不得食。亦不生嗔。菩萨如是成就知足。随与而取。不择精粗。菩萨如是次第乞已。持至佛前。或塔庙前。以尊重心。恭敬供养。供养毕已。还本所居。分为四分。取第一分。待同梵行。以第二分。施诸贫苦。以第三分。施诸囚系。以第四分。然自充食。于所食中。亦不贪嗜。但念于身作除病想。乃至为令身得安住。受饮食时。不令太少。以自虚羸。妨修善业。亦不过多。令身困重增长睡眠。因此食故。能勤精进。疾得善法。菩萨为欲圆满一切菩提分法诸善根故。又应远离取和合相。离是相已。离于我执。成就无我。乃至自身内外血肉。一切财物。不生吝惜。能与众生共所受用。善男子。是为菩萨具足十法圆满成就依常乞食妙行功德。复次善男子。菩萨有十种法。具足圆满。则得成就常一坐食。何等为十。一者如诸菩萨。一坐道场。二者降伏魔怨。心不移动。三者于出世定。成就不动。四者于出世慧。成就不动。五者于出世智。成就不动。六者于诸法空。成就不动。七者于证真道。成就不动。八者于真实际。成就不动。九者于如如性。成就不动。十者于一切智成就不动。善男子。此一坐者。谓一法坐。菩萨依彼而得不动故。说菩萨成就一坐。善男子。是为菩萨具足十法圆满成就常一坐食妙行功德　　　　大方广佛华严经卷第三十三　　　　大方广佛华严经卷第三十四　　　　罽宾国三藏般若奉　　诏译　　　　入不思议解脱境界普贤行愿品　　复次善男子。菩萨具十种法。则得圆满成就一食。何等为十。一者成就食时性不贪求。二者成就食时性无染著。三者随得食时常知止足。四者恒依时食不堕非时。五者若为利养悉不应食。六者若得甘美亦不应食。七者若见他食亦不生嗔。八者见他食时亦无悭妒。九者乃至命尽亦常一食。十者于所食时当起药想。善男子。是为十法成就一食妙行功德　　复次善男子。菩萨具十种法。则得圆满阿兰若法。何等为十。一者成就久修梵行。二者成就清净律仪。三者成就诸根不乱。四者成就常乐多闻。五者成就一切处力。六者成就远离我执。七者成就不计著身。八者成就常乐远离。九者成就正法现前。十者成就乐于独处。善男子。云何菩萨久修梵行。乃至成就乐于独处。善男子。如是菩萨。得出家已。于诸如来所说教中。具足三轮戒印清净。于诸戒中。获得善巧。不由他教。能自开解。所谓随义善巧而能修行。随文善巧受持不忘。于出要道善巧随顺。于五犯聚善巧悔除随所行住。离诸犯境。于诸恶人。心常怖畏。乃至小罪亦不覆藏。于诸学处。有罪无罪。悉能了知。知如是等业之久近。堕三恶趣。复生人天。如是菩萨。善调六根。令无动乱。以是方便。住阿兰若。居无恼害。无过难处。不亲一切居人境界。不远城邑。乞食便易。药草滋茂。清净泉流。远恶禽兽。空闲寂静。依如是处而为居止。于所习诵。应自精勤。讽诵之时。调其气息。声离高下。心不外缘。专想忆持。思惟文义。离诸惛掉。止观相应。若见大臣婆罗门等来至其所。当于来者起爱敬心。先意问讯命令安坐。观其根性为说正法。咸令欢喜信受修行。若见国王。应善迎奉。方便承意。作如是言。唯愿大王。就此敷座。王既坐已。请其所欲。一切供给。或时彼王心无信乐。应以善言赞美王德。我观大王。妙得善利。今王境内。持戒多闻一切沙门。及婆罗门。良祐福田。悉于中住。以王威力。一切盗贼不来侵扰。由王德化。一切恶兽悉皆远离。王闻语已。欢喜踊跃。诸根调伏。其心寂静。堪任法器。当为宣说种种正法。或为演说厌生死法。或为演说如来功德。广大自在甚深妙法。如是一切皆令欢喜。菩萨成就如是多闻一切处力堪修正行。菩萨成就自利利他。远离一切我执烦恼。菩萨成就不计著身。于阿兰若心无恐怖。菩萨成就常乐远离。住阿兰若其心寂静。菩萨成就正法现前。于诸世间悉皆舍离。菩萨成就乐于独处。犹如野鹿无鹿恐怖。善男子。是为菩萨具足十法圆满成就住阿兰若妙行功德　　复次善男子。菩萨具十种法。则得成就树下而坐。何等为十。一者不近村邑聚落。二者不依太远城邑。三者不依荆棘之处。四者不依多毒草处。五者不依无枝叶树。六者不依多猿狖处。七者不依众鸟集处。八者不依恶兽住处。九者不依近怨贼处。十者不依造作非法恶律仪处。如是等处悉不应依。能令身心安隐喜乐。可修善行即应安住。善男子。是为菩萨具足十法圆满成就树下而坐妙行功德　　复次善男子。菩萨具十种法。则得圆满露地而坐。何等为十。一者随寒热雨。不择温凉。二者不依墙壁。三者不依树林。四者不依草[廿/积]。五者不依危险。六者寒不覆障。七者雨不覆盖。八者热不覆障。九者风不覆障。十者若有病苦。得居房舍。菩萨应当作如是念。若于露坐。正念现前。随所修行。速除烦恼。随顺佛说头陀功德。我当勤求而得圆满。设住房舍。不生贪著。亦不应言此好彼恶。应作是念。我居寺舍。利益一切。修福众生。露坐不能为大利益。又露地坐。但能自利。不能利他。而彼菩萨。虽居房舍。昼夜常作露地坐想。善男子。是为菩萨具足十法圆满成就露地而坐妙行功德　　复次善男子。菩萨具十种法。则能成就住止冢间。何等为十。一者厌离世间想。二者死相现前想。三者初死未坏想。四者青瘀现前想。五者[舽舟+月]胀现前想。六者脓流败坏想。七者禽兽食啖想。八者火焚半然想。九者肢节分离想。十者骨锁现前想。善男子。若诸菩萨。住冢间时。于诸众生。恒住慈心及利益心。坚持净戒。摄护威仪。澡洁其身。不应食肉。何以故。止住寒林。应防二过。一离外道所讥毁故。二离非人得其便故。善男子。若彼菩萨。入僧伽蓝。先礼佛塔及诸形像。上中下座。随应礼拜。如是毕已。应当守护威仪法式。为住冢间。诸菩萨等。逆生死流。顺圣法故。善男子。若彼菩萨。入僧伽蓝。旧住比丘。应以床敷。请令就坐。菩萨审观。若有妨难。随事思惟。若无妨难。乃可就坐。应当如是谦下其心。善男子。是为菩萨具足十法圆满成就住止冢间妙行功德　　复次善男子。菩萨具十种法。则得圆满成就常坐。何等为十。一者不为己身疲劳。二者不为其心热恼。三者不为懒惰睡眠。四者不为久立不安。五者为满菩提法聚。六者为修心一境性。七者为求正道现前。八者为欲坐菩提场。九者为欲利益众生。十者为欲灭除烦恼。善男子。是为菩萨具足十法成就常坐妙行功德　　复次善男子。菩萨具十种法。则得圆满成就随坐。何等为十。一者随所遇座心不贪著。二者随旧敷座不自施设。三者亦不教人敷设床座。四者于诸敷具不作因缘。五者遇草叶等随时而坐。六者多毒虫处应当远离。七者若欲卧时右胁著地。八者心无放逸念当时起。九者系想在明顺法寝息。十者为欲修行令身安乐。善男子。是为菩萨具足十法成就随坐妙行功德。善男子。此十二种头陀功德。菩萨修行具足成就能令一切善知识法。圆满清净。能于一切善知识法永无退转。尔时善财童子。得闻如是清净妙行头陀功德。种种赞叹诸善知识。种种随顺菩萨行门。及能显示一切佛法。身心柔软。欢喜踊跃。速疾增长爱敬之心。顶礼童子及童女足。绕无量匝。殷勤瞻仰。一心恋慕。辞退而去　　尔时善财童子。善知识教。润泽其心。正念思惟诸菩萨行。渐渐前行。向海岸国。自忆往世。经多生死不修礼敬。即时发意。深自克责。勤力而行。复忆往世。久处轮回。身心不净。即时发意。专自治洁。愿达彼岸。复忆往世。随顺世间。作诸恶业。即时发意。正念观察诸菩萨行。复忆往世。烦恼覆心。起诸妄想。即时发意。恒正思惟诸法实性。复忆往世。所修诸行。但为自身。即时发意。令心广大。普及含识。复忆往世。追求欲境。常自损耗。即时发意。修行佛法。长养诸根。复忆往世。起邪思念。颠倒相应。即时发意。生正见心。起菩萨愿。复忆往世。日夜劬劳。作诸恶事。即时发意。起大精进。成就佛法。复忆往世。受五趣生。于自他身。皆无利益。即时发意。愿以其身。饶益众生。成就佛法。发起一切众生善根。承事一切诸善知识。恒与正愿。心共相应。如是思惟。生大欢喜。复观此身。从无始际。常是一切生老病死。恩爱离别。众苦之本。愿尽未来。修行一切菩萨之道。教化成熟一切众生。见诸如来。成就佛法。游行一切诸佛刹土。承事一切善说法师。住持一切如来正教。寻求一切正法伴侣。见一切善知识。集一切诸佛法。与一切菩萨愿智身。而作因缘。作是念时。速疾增长不可思议无量善根。即于一切诸菩萨所。发起深信尊重之心。生希有想。生大师想。诸根清净。善法增益。起一切菩萨恭敬供养。作一切菩萨曲躬合掌。生一切菩萨普见世间眼。起一切菩萨普念众生想。入一切菩萨无量平等门。现一切菩萨无量愿化身。出一切菩萨清净语言愿。欲庄严一切佛土。想见过现一切诸佛。及诸菩萨威德圆满。于一切处。示现成道神通变化。乃至无有一毛端处。佛菩萨身。而不周遍。又得清净一切菩萨智光明眼。见一切菩萨所行境界。其心普入十方刹网。其愿普遍虚空法界。随顺一切尽无余处。普修一切三世平等无分别行。相续不断。无有休息。普入一切甚深法门。如是一切。皆以信受善知识教之所致耳。善财童子。以如是尊重。如是供养。如是称赞。如是观察。如是加持。如是愿力。如是想念。如是随顺。如是思惟。如是出生。遍满无量智慧境界。于毗卢遮那庄严藏大楼阁前。五体投地。恭敬礼拜。暂时敛念。思惟观察。发起甚深广大信解。广大愿力。变化自身。遍一切处。入智慧身。住平等门。普现其身。在于一切如来前。一切菩萨前一切善知识前。一切如来塔庙前。一切如来形像前。一切诸佛一切菩萨住处前。一切法宝堂宇前。一切声闻辟支佛及其塔庙前。一切圣众福田前。一切父母尊者前。一切十方众生身前。遍一切处。皆如上说。尊重礼赞。如是充满。一切缘中。无尽愿力。加持变化。尽未来际。遍一切处。无有休息。等虚空无边量故。等法界无障碍故。等实际遍一切故。等如来无分别故。犹如影随智想现故。犹如梦从思等起故。犹如像表示一切故。犹如响善缘所发故。无有生更递兴谢故。无有相应心迁动故。无有性随缘转变故。又决定知甚深信解。如是如是。一切诸报。皆从业起。甚深信解。如是如是。一切诸果皆从因起。甚深信解。如是如是。一切诸业。皆从习起。甚深信解。如是如是。一切如来。出兴于世。皆从信起。甚深信解。如是如是。一切化现。诸供养事。皆悉从于决定解起。甚深信解。如是如是。一切如来所变化佛。皆从尊重爱敬心起。甚深信解。如是如是。一切佛法从善根。起甚深信解。如是如是。一切化佛从方便起。甚深信解。如是如是。一切佛事从大愿起。甚深信解。如是如是。一切菩萨所修诸行。从回向起。甚深信解。如是如是。一切法界。广大庄严。从一切智境界而起。甚深信解。离于断见。知回向故。离于常见。知无生故。离无因见。知正因故。离颠倒见。知如实理故。离自在见。知不由他故。离自他见。知从缘起故。离诸邪见。知因果力。故离边执见。知法界无边故。离往来见。知如影像故。离有无见。知不生灭故。离一切法见。知空无生故。知不自在故。知愿力出生故。离一切相见入无相际故。知一切法如种生芽不失坏故。如印印文相续起故。知质如像故。知声如响故。知境如梦故。知业如幻故。了世心现故。了果因起故。了报业集故。了知一切诸功德法。皆从菩萨善巧方便之所流故。了知一切法非法性平等现前增长成就真法界故。善财童子。入如是智。如是思惟。如是作意。端心洁念。于楼阁前。举体投地。殷勤顶礼。不思议善根。速疾现前。流注身心。清凉悦泽。然后安徐。从地而起。一心瞻仰。目不暂舍。合掌围绕毗卢遮那普庄严藏广大楼阁。经无量匝。思惟作意。发起深心。曲躬恭敬。作是念言。此大楼阁是解甚深空无相愿三解脱者之所住处。此大楼阁。是于诸法了达法性无分别者之所住处。此大楼阁。是了法界本际平等无差别者之所住处。此大楼阁。是知一切诸众生界不可得者之所住处。此大楼阁。是知一切诸法无生住灭者之所住处。此大楼阁。是不执著一切世间者之所住处。此大楼阁。是不执著一切窟宅者之所住处。此大楼阁。是不爱乐一切聚落者之所住处。此大楼阁。是不依著一切境界者之所住处。此大楼阁。是能远离一切相者之所住处。此大楼阁。是能坏散一切妄想者之所住处。此大楼阁。是知诸法无自性者之所住处。此大楼阁。是断一切分别业者之所住处。此大楼阁。是离一切想心意识者之所住处。此大楼阁。是于一切法不来不去不入不出者之所住处。此大楼阁。是入一切甚深般若波罗蜜者之所住处。此大楼阁。是能方便安住一切普门法界者之所住处。此大楼阁。是能寂静息灭一切烦恼火者之所住处。此大楼阁。是以胜慧除断一切见爱慢者之所住处。此大楼阁。是出生一切诸禅解脱等持等至三昧通明而游戏者之所住处。此大楼阁。是观察一切诸大菩萨三昧境界者之所住处。此大楼阁。是安住一切诸如来所亲近依止者之所住处。此大楼阁。是以一劫入一切劫。以一切劫入于一劫。而不坏其相者之所住处。此大楼阁。是以一刹入一切刹。以一切刹入于一刹。而不坏其相者之所住处。此大楼阁。是以一法入一切法。以一切法入于一法。而不相杂乱者之所住处。此大楼阁。是以一众生入一切众生。以一切众生入一众生。而不坏其相者之所住处。此大楼阁。是以一佛入一切佛。以一切佛入于一佛。而不坏其相者之所住处。此大楼阁是于一念中而知一切三世者之所住处。此大楼阁。是于一念中往诣一切国土者之所住处。此大楼阁。是于一切众生前悉现其身者之所住处。此大楼阁。是心常利益一切世间者之所住处。此大楼阁。是得自在力能遍至一切处者之所住处。此大楼阁。是虽已出。一切世间。为欲教化诸众生故。而恒于中普现其身。不舍离者之所住处。此大楼阁。是不依著一切刹土。欲为供养一切佛故。而游一切诸佛刹者之所住处。此大楼阁。是不动本处。能普往诣一切佛刹。而庄严者之所住处。此大楼阁。是能遍亲近一切诸佛。而不起佛想者之所住处。此大楼阁。是能遍依止一切善知识。而不起善知识想者之所住处。此大楼阁。是住一切魔宫。而不耽著欲境界者之所住处。此大楼阁。是知一切心意识法。而永离一切心想见者之所住处。此大楼阁。是虽于一切众生中而现其身。然于自他不生二相者之所住处。此大楼阁。是能普入一切世界。而于法界无差别相者之所住处。此大楼阁。是愿住未来一切劫。而于诸劫无长短想者之所住处。此大楼阁。是不离一毛端处。而普现身。随顺十方一切世界者之所住处。此大楼阁。是能演说难遭遇法者之所住处。。是能安住难知解法者之所住处。是能安住甚深法者之所住处。是能安住无二法者之所住处。是能安住无相法者之所住处。是能安住无对治法者之所住处。是能安住无所得法者之所住处。是能安住无戏论法者之所住处。是能安住大慈大悲者之所住处。是已越度一切二乘所知境者之所住处。是已超过一切魔境界者之所住处。是已能于一切世法无所染者之所住处。是已能到一切菩萨所到岸者之所住处。是已能住一切如来所住处者之所住处。是虽已离一切诸相。而亦不入声闻正位者之所住处。是虽已了诸法无生。而亦不住无生法性者之所住处。是虽已观贪欲不净。而不证离贪法。亦不与贪欲俱者之所住处。是虽修于慈而不证离嗔法。亦不与嗔垢俱者之所住处。是虽观一切十二缘起。而不证离痴法。亦不与痴惑俱者之所住处。是虽住四禅。而以大悲愿力。不随禅生者之所住处。是虽住四无量。为化众生故。而不生于色界者之所住处。是虽修四无色定。以大悲故。而不住无色界者之所住处。是虽勤修止观。为化众生故。而不证明脱者之所住处。是虽行于舍。而以大悲。不舍一切化众生事者之所住处。是虽观于空。然不起空见者之所住处。是虽行无相。而常教化著相众生者之所住处。是虽行无愿。而不舍菩提一切行愿者之所住处。是虽于一切业烦恼中而得自在。为欲教化成熟众生。而现随顺业烦恼者之所住处。是虽无生死。而为化众生。示受生死者之所住处。是虽已离一切诸趣。为化众生。示入诸趣者之所住处。是虽行于慈。而于诸众生。无所爱恋者之所住处。是虽行于悲。而于诸众生。无所取著者之所住处。是虽行于喜。而观苦众生。心常哀愍者之所住处。是虽行于舍。而不废舍利益他事者之所住处。是虽行九次第定。而不厌离欲界受生者之所住处。是虽知一切法无生无灭。而不于实际作证者之所住处。是虽入三解脱门。而不取声闻解脱者之所住处。是虽观四圣谛。而不住小乘圣果者之所住处。是虽观甚深缘起。而不住究竟寂灭者之所住处。是虽修八圣道。而不求永出世间者之所住处。是虽超凡夫地。而不堕声闻辟支佛地者之所住处。是虽观五取蕴。而不永灭诸蕴者之所住处。是虽超出四魔。而不分别诸魔境界者之所住处。是虽不著六处。而不永灭六处者之所住处。是虽安住真如。而不堕实际者之所住处。是虽说一切乘。而不舍大乘者之所住处。此大楼阁。是住如是一切无量诸功德者之所住处。尔时善财童子。合掌瞻仰。恭敬一心。而说偈言　　　此是大悲清净智　　利益世间慈氏尊　　　灌顶地中佛长子　　随顺思惟入佛境　　　一切名闻诸佛子　　住大智境解脱门　　　游行法界心无著　　此无等者之住处　　　施戒忍进禅智慧　　方便愿力及神通　　　如是大乘诸度法　　悉具足者之住处　　　智慧广大如虚空　　普知三世一切法　　　无碍无依无所取　　了诸有者之住处　　　善能解了一切法　　无性无生无所依　　　如鸟飞空得自在　　此无所畏之住处　　　了知三毒真实性　　分别因缘虚妄起　　　亦不厌彼而求出　　此寂静人之住处　　　三解脱门八圣道　　诸蕴处界及缘起　　　悉能观察不趣寂　　此善巧人之住处　　　十方国土及众生　　以无碍智咸观察　　　了性皆空不分别　　此寂灭人之住处　　　普行法界悉无碍　　而求行性不可得　　　如风行空无所行　　此无依者之住处　　　普见恶道群生类　　受诸楚毒无所归　　　放大慈光悉除灭　　此哀愍者之住处　　　见诸众生失正道　　譬如生盲践畏途　　　引其令入解脱城　　此大导师之住处　　　见诸众生入魔网　　生老病死常逼迫　　　令其解脱得慰安　　此勇健人之住处　　　见诸众生婴惑病　　而兴广大悲愍心　　　甘露智药以除灭　　此大医王之住处　　　见诸众生没有海　　沉沦忧迫受众苦　　　大悲法船以救之　　此善度者之住处　　　见诸众生在惑海　　能发菩提妙宝心　　　悉入其中而拔济　　此善渔人之住处　　　恒以大愿慈悲眼　　普观一切诸众生　　　从诸有海而拔出　　此妙翅王之住处　　　譬如日月在虚空　　一切世间靡不烛　　　愿智光明亦如是　　此照世者之住处　　　菩萨为化一众生　　普尽未来无量劫　　　如为一人一切尔　　此救世者之住处　　　于一刹土化众生　　尽未来劫无休息　　　如于一刹十方然　　此坚固意之住处　　　十方诸佛所说法　　一坐普受咸令尽　　　尽未来劫志无厌　　此智海人之住处　　　遍游一切世界海　　普入一切道场海　　　供养一切如来海　　此修行者之住处　　　修行一切妙行海　　发起无边大愿海　　　如是经于众劫海　　此功德者之住处　　　一毛端处无量刹　　佛众生劫不可说　　　如是明见靡不周　　此无碍眼之住处　　　一念普摄无边劫　　国土诸佛及众生　　　福智无碍波罗蜜　　此具德人之住处　　　十方佛刹碎为尘　　一切大海以毛滴　　　菩萨发愿数如是　　此无碍者之住处　　　成就总持三昧门　　大愿诸禅及解脱　　　一一皆住无边劫　　此真佛子之住处　　　无量无边诸佛子　　种种说法度众生　　　亦说世间众技艺　　此修行者之住处　　　成就神通方便智　　修行如幻妙法门　　　十方五趣悉现生　　此无碍者之住处　　　菩萨始从初发心　　具足修行一切行　　　化身无量遍法界　　此神力者之住处　　　一念成就菩提道　　普作无边智慧业　　　世情思虑悉发狂　　此难量者之住处　　　成就神通无障碍　　游行法界靡不周　　　其心未尝有所得　　此净慧者之住处　　　菩萨修行无碍慧　　入诸国土无所著　　　以无二智普照明　　此无我者之住处　　　了性如空平等智　　本来寂静无所依　　　常行如是境界中　　此离垢人之住处　　　普见群生受众苦　　发大仁慈智慧心　　　愿常利益诸世间　　此悲愍者之住处　　　　佛子住于此　　普现众生前　　　　犹如日月轮　　遍除生死暗　　　　佛子住于此　　普顺众生心　　　　变现无量身　　充满十方刹　　　　佛子住于此　　遍游诸世界　　　　一切如来所　　无量无数劫　　　　佛子住于此　　称量佛境界　　　　无量无数劫　　其心无厌倦　　　　佛子住于此　　念念入三昧　　　　一一三昧门　　阐明诸佛境　　　　佛子住于此　　悉知一切刹　　　　无量无数劫　　众生佛名号　　　　佛子住于此　　一念摄诸劫　　　　远离诸妄想　　随顺于众生　　　　佛子住于此　　修习诸三昧　　　　一一心念中　　了知三世法　　　　佛子住于此　　结跏身不动　　　　普现一切刹　　诸趣利众生　　　　佛子住于此　　饮诸佛法海　　　　深入智慧海　　具足功德海　　　　佛子住于此　　悉知诸刹数　　　　世数众生数　　佛不思议数　　　　佛子住于此　　一念悉能了　　　　一切三世中　　国土之成坏　　　　佛子住于此　　普知佛行愿　　　　菩萨所修行　　众生根性欲　　　　佛子住于此　　见一极微中　　　　无量刹道场　　众生及诸劫　　　　如一极微内　　一切微悉然　　　　种种咸具足　　处处皆无碍　　　　佛子住于此　　普观一切法　　　　众生刹及世　　无起无所有　　　　观察众生等　　法等如来等　　　　刹等诸愿等　　三世悉平等　　　　佛子住于此　　教化诸群生　　　　供养诸如来　　思惟诸法性　　　　无量千万劫　　所修愿智行　　　　广大不可量　　称扬莫能尽　　　　彼诸大勇猛　　所行无障碍　　　　安住于此中　　我合掌敬礼　　　　诸佛之长子　　圣德慈氏尊　　　　我今恭敬礼　　愿垂顾念我　　　　大方广佛华严经卷第三十四　　　　大方广佛华严经卷第三十五　　　　罽宾国三藏般若奉　　诏译　　　　入不思议解脱境界普贤行愿品　　尔时善财童子。以如是等一切菩萨无量称扬赞叹之法。赞毗卢遮那庄严藏大楼阁中诸菩萨已。于楼阁前。恭敬顶礼。住立一心。曲躬合掌。渴仰欲见弥勒菩萨。亲近供养。乃见弥勒菩萨。从楼阁外别处而来。无量天龙夜叉乾闼婆阿修罗迦楼罗紧那罗摩睺罗伽人非人等。释梵护世。及本生处内外亲戚。无量眷属。婆罗门众。及余无数百千众生。前后围绕。而共来向大楼阁所。善财见已。欢喜踊跃。即前作礼。五体投地。时弥勒菩萨。观察善财。指示大众。叹其真实无量功德。而说偈言　　　　汝等观善财　　智慧心清净　　　　为求菩提行　　而来亲近我　　　　善来圆满慈　　善来清净悲　　　　善来寂灭眼　　修行无懈倦　　　　善来清净意　　善来广大心　　　　善来不退根　　修行无懈倦　　　　善来不动行　　常求善知识　　　　了世心无染　　调伏诸群生　　　　善来行妙道　　善来住功德　　　　善来趣佛果　　与世为依怙　　　　善来德为体　　善来法所滋　　　　善来无边行　　世间难可见　　　　善来离迷惑　　处世如莲华　　　　利衰毁誉等　　一切无分别　　　　善来施安乐　　调柔堪受化　　　　谄诳嗔慢心　　一切悉除灭　　　　善来真佛子　　普诣于十方　　　　增长诸功德　　调柔无懈倦　　　　善来三世智　　遍知一切法　　　　普生功德藏　　修行不疲厌　　　　文殊德云等　　一切诸佛子　　　　展转令汝来　　示汝无碍处　　　　具修菩萨行　　普摄诸群生　　　　广大不思议　　今来至我所　　　　为求诸如来　　清净之境界　　　　问诸广大愿　　而来至我所　　　　去来现在佛　　所成诸行业　　　　汝欲皆修学　　而来至我所　　　　汝于善知识　　欲求微妙法　　　　欲受菩萨行　　而来至我所　　　　汝念善知识　　诸佛所称叹　　　　令汝成菩提　　而来至我所　　　　汝念善知识　　生我如父母　　　　养我如乳母　　增长菩提分　　　　如医疗众疾　　如天洒甘露　　　　如日示正道　　如月转净轮　　　　如山不动摇　　如海无增减　　　　如船师济度　　而来至我所　　　　汝观善知识　　犹如大猛将　　　　亦如大商主　　又如大导师　　　　能建正法幢　　能示佛功德　　　　能灭诸恶道　　能开善趣门　　　　能显诸佛身　　能守诸佛藏　　　　能持诸佛法　　是故愿瞻奉　　　　欲满诸佛智　　欲具端正身　　　　欲生尊贵家　　而来至我所　　　　汝等观此人　　亲近善知识　　　　随其所修学　　一切皆顺行　　　　以昔福因缘　　文殊令发心　　　　随顺无违逆　　修行不懈倦　　　　父母与亲属　　宫殿及财产　　　　一切皆舍离　　谦下求知识　　　　净治如是意　　永离世间身　　　　当生佛国土　　受诸胜果报　　　　善财见众生　　生老病死苦　　　　为发大悲意　　勤修无上道　　　　善财见众生　　五趣恒流转　　　　为求金刚智　　破彼诸苦轮　　　　善财见众生　　心田甚荒秽　　　　为除三毒刺　　专求利智犁　　　　众生处痴暗　　盲冥失正道　　　　善财为导师　　示其安隐处　　　　忍铠解脱乘　　智慧为利剑　　　　能于三有内　　破诸烦恼贼　　　　善财法船师　　普济诸含识　　　　令过尔焰海　　疾至净宝洲　　　　善财正觉日　　智光大愿轮　　　　周行法界空　　普照群迷宅　　　　善财正觉月　　白法悉圆满　　　　慈定清凉光　　等照众生心　　　　善财胜智海　　依于直心住　　　　菩提行渐深　　出生众法宝　　　　善财大心龙　　升于法界空　　　　兴云[雨/注]甘泽　　生成一切果　　　　善财然法灯　信炷慈悲油　　　　念器功德光　　灭除三毒暗　　　　觉心羯逻蓝　　悲胞慈为肉　　　　菩提分肢节　　长于如来藏　　　　增长福德藏　　清净智慧藏　　　　开显方便藏　　出生大愿藏　　　　如是大庄严　　救护诸众生　　　　一切天人中　　难闻难可见　　　　如是智慧树　　根深不可动　　　　众行渐增长　　普荫诸群生　　　　欲生一切德　　欲问一切法　　　　欲断一切疑　　专求善知识　　　　欲破诸惑魔　　欲除诸见垢　　　　欲解众生缚　　专求善知识　　　　当灭诸恶道　　当示人天路　　　　令修功德行　　疾入涅槃城　　　　当脱诸苦处　　当与安乐处　　　　断除诸系著　　永灭三有趣　　　　当度诸见难　　当截诸见网　　　　当枯爱欲水　　当示三有道　　　　当为世依救　　当作世光明　　　　当成三界师　　示其解脱处　　　　亦当令世间　　普离诸想著　　　　普觉烦恼睡　　普出爱欲泥　　　　当了种种法　　当净种种刹　　　　一切咸究竟　　其心大欢喜　　　　汝行极调柔　　汝心甚清净　　　　所欲修功德　　一切当圆满　　　　不久见诸佛　　了达一切法　　　　严净众刹海　　成就大菩提　　　　庄严福智海　　解脱众生海　　　　圆满诸行海　　汝当成觉海　　　　当到功德岸　　当生诸善品　　　　当与佛子等　　如是心决定　　　　当断一切惑　　当净一切业　　　　当伏一切魔　　满足如是愿　　　　当生妙智道　　当开正法道　　　　不久当舍离　　惑业诸苦道　　　　一切众生轮　　沉迷诸有轮　　　　汝当转法轮　　令其断苦轮　　　　汝当持佛种　　汝当净法种　　　　汝能集僧种　　三世悉周遍　　　　汝当断爱网　　汝当裂见网　　　　汝当救苦网　　当成此愿网　　　　当度众生界　　当净国土界　　　　当集智慧界　　当成此心界　　　　当令众生喜　　当令菩萨喜　　　　当令诸佛喜　　当成此欢喜　　　　当见一切趣　　当见一切刹　　　　当见一切法　　当成此佛见　　　　当放破暗光　　当放息热光　　　　当放灭恶光　　涤除三有苦　　　　当开天趣门　　当开佛道门　　　　当示解脱门　　普使众生入　　　　当示于正道　　当绝于邪道　　　　如是勤修行　　成就菩提道　　　　当修功德海　　当度三有海　　　　普使群生海　　出于众苦海　　　　当于众生海　　消竭烦恼海　　　　令修诸行海　　疾入大智海　　　　汝当增智海　　汝当修行海　　　　诸佛大愿海　　汝当咸满足　　　　汝当入刹海　　汝当观众海　　　　汝当以智力　　普饮诸法海　　　　当觐诸佛云　　当起供养云　　　　当听妙法云　　当兴此愿云　　　　普游三有室　　普坏众惑室　　　　普入如来室　　当行如是道　　　　普入三昧门　　普游解脱门　　　　普住神通门　　周行于法界　　　　普现众生前　　普对诸佛前　　　　譬如日月光　　当成如是力　　　　所行无动乱　　所行无染著　　　　如鸟行虚空　　当成此妙用　　　　譬如因陀网　　刹网如是住　　　　汝当悉往诣　　如风无所碍　　　　汝当入法界　　遍往诸世界　　　　普见三世佛　　心生大欢喜　　　　汝于诸法门　　已得及当得　　　　应生大喜跃　　无贪亦无厌　　　　汝是功德器　　能随诸佛教　　　　能修菩萨行　　得见此奇特　　　　如是诸佛子　　亿劫难值遇　　　　况见其功德　　所修诸妙道　　　　汝生于人中　　大获诸善利　　　　得见文殊等　　无量诸功德　　　　已离诸恶道　　已出诸难处　　　　已超众苦患　　善哉勿懈怠　　　　已离凡夫地　　已住菩萨地　　　　当满智慧地　　速入如来地　　　　菩萨行如海　　佛智同虚空　　　　汝愿亦复然　　应生大欣庆　　　　诸根不懈倦　　志愿恒决定　　　　亲近善知识　　不久悉成满　　　　菩萨种种行　　皆为调众生　　　　普行诸法门　　慎勿生疑惑　　　　汝具难思福　　及以真实信　　　　是故于今日　　得见诸佛子　　　　汝见诸佛子　　悉获广大利　　　　一一诸大愿　　一切咸信受　　　　汝于三有中　　修行成妙器　　　　是故诸佛子　　示汝解脱门　　　　非是法器人　　与佛子同住　　　　设经无量劫　　莫知其境界　　　　汝见诸佛子　　得闻如是法　　　　世间甚难有　　应生大喜庆　　　　诸佛护念汝　　菩萨摄受汝　　　　能顺其教行　　善哉住寿命　　　　已生菩萨家　　已具菩萨德　　　　已长如来种　　善哉应喜庆　　　　诸佛等慈父　　菩萨等天伦　　　　菩提分亲戚　　长养真实意　　　　已具菩萨种　　增长法王种　　　　已具法王德　　大喜充遍身　　　　已成最胜事　　奇特不思议　　　　不久汝皆得　　当升灌顶位　　　　如下如是种　　必获如是果　　　　我今庆慰汝　　汝应大欣悦　　　　无量诸菩萨　　无量劫行道　　　　未能成此行　　今汝皆获得　　　　信乐坚进力　　善财成此行　　　　若有敬慕心　　亦等如是学　　　　一切功德行　　皆从愿欲生　　　　善财已了知　　常乐勤修习　　　　如龙布密云　　必当[雨/注]大雨　　　　菩萨起愿智　　决定修诸行　　　　若有善知识　　示汝普贤行　　　　汝当好承事　　慎勿生疑惑　　　　汝于无量劫　　为欲妄舍身　　　　今为求菩提　　此舍方为善　　　　汝于无量劫　　具受生死苦　　　　不曾事诸佛　　未闻如是行　　　　汝今得人身　　值佛善知识　　　　听受菩提行　　云何不欢喜　　　　虽遇佛兴世　　亦值善知识　　　　其心不清净　　不闻如是法　　　　若于善知识　　信乐心尊重　　　　离疑不疲厌　　乃闻如是法　　　　若有闻此法　　而兴誓愿心　　　　当知如是人　　已获广大利　　　　汝今入此行　　最胜难思议　　　　善来于人中　　功德必成满　　　　如是心清净　　常得近诸佛　　　　亦近诸菩萨　　决定成菩提　　　　若入此法门　　则具诸功德　　　　永离众恶趣　　不受一切苦　　　　不久舍此身　　往生佛国土　　　　常见十方佛　　及以诸菩萨　　　　往因今净解　　及事善友力　　　　增长诸功德　　如水生莲华　　　　乐事善知识　　勤供一切佛　　　　专心听闻法　　常行勿懈倦　　　　汝是真法器　　当具一切法　　　　当修一切道　　当满一切愿　　　　汝以信解心　　而来礼敬我　　　　不久当普入　　一切诸佛会　　　　善哉真佛子　　恭敬一切佛　　　　不久具诸行　　到佛功德岸　　　　汝当往大智　　文殊师利所　　　　彼当令汝得　　普贤深妙行　　尔时弥勒菩萨摩诃萨。在众会前。称赞善财无著境界圆满庄严大功德藏。善财闻彼随顺教诲。显示最胜。方便慰谕。欢喜踊跃。身毛皆竖。涕泪交流。悲泣哽噎。起立合掌。恭敬瞻仰。绕无量匝。以文殊师利心念力故。众华璎珞。种种妙宝。不觉忽然自盈其手。善财欣庆。不自胜任。即以奉散弥勒菩萨摩诃萨上。时弥勒菩萨。摩善财顶。为说偈言　　　善哉善哉真佛子　　普策诸根无懈倦　　　不久当具诸功德　　犹如文殊及与我　　时善财童子。闻是赞已。以偈答曰　　　　我念善知识　　亿劫难值遇　　　　今得咸亲近　　而来诣尊所　　　　我以文殊故　　见诸难见者　　　　彼大功德尊　　愿速还瞻觐　　尔时善财童子。合掌恭敬。重白弥勒菩萨摩诃萨言。大圣。我已先发阿耨多罗三藐三菩提心。而我未知菩萨云何学菩萨行。云何修菩萨道。我闻大圣。善能诱诲。唯愿慈哀。为我宣说。大圣。一切如来授尊者记。一生当得阿耨多罗三藐三菩提。若一生当得无上菩提。则已超越一切菩萨所住处。则已出过一切菩萨离生位。则已圆满一切波罗蜜。则已深入一切诸忍门。则已具足一切菩萨地。则已游戏一切解脱门。则已成就一切三昧法。则已通达一切菩萨行。则已证得一切陀罗尼辩才。则已于一切菩萨自在中而得自在。则已积集一切菩萨助道法。则已游戏一切菩萨智慧方便。则已出生一切善巧大智神通。则已成就一切菩萨所应学处。则已清净一切菩萨所行妙行。则已满足一切菩萨所发大愿。则已领受一切佛所记。则已了知一切诸乘门。则已堪任一切如来所护念。则已能摄一切佛菩提。则已能持一切佛法藏。则已能受一切诸佛秘密教。则已能转一切菩萨秘密轮。则已能为破烦恼魔军大勇将。则已能作出生死旷野大导师。则已能作治诸惑重病大医王。则已能于一切众生中为最胜。则已能于一切世主中得自在。则已能于一切圣人中最第一。则已能于一切声闻独觉中最增上。则已能于生死海中为船师。则已能布调伏一切众生网。则已能观一切众生根。则已能摄一切众生界。则已能守护一切菩萨众。则已能谈议一切菩萨事。则已能往诣一切如来所。则已能住止一切如来会。则已能现身一切众生前。则已能知一切诸法如幻焰。则已能观一切诸法如影像。则已能于一切世法无染著。则已能了一切诸法无生性。则已能净一切菩萨身口意。则已能以金刚定破一切魔。则已能知一切白净法本生处。则已能悟一切相不动性。则已能行波罗蜜不退转。则已能观一切法无常苦空无我。则已能起一切佛地诸善根。则已能修三十七品瑜伽行。则已于一切菩萨境界到彼岸。则已普知一切烦恼性寂灭。则已能住金刚三昧不可倾动。则已能了住三世心皆不可得。则已能证不动如山菩提心。则已能于一切世法无所著。则已能超越一切魔境界。则已能住一切佛境界。则已能到一切菩萨无碍境。则已能精勤供养一切佛。则已与一切佛法同体性。已系一切佛法缯。已受一切佛灌顶。已住一切法王位。已入一切智智境。已生一切诸佛法。已践一切种智位。大圣。菩萨云何学菩萨行。云何修菩萨道。随所修行。疾能证得一切佛法。云何菩萨悉能解了一切佛法。速能度脱所念众生。咸令究竟到于彼岸。普能成满所发大愿。普能究竟所起诸行。普能安慰一切天人。不负自身。不断三宝。不虚一切佛菩萨种。能持一切诸佛法眼。如是等事。愿皆为说　　尔时弥勒菩萨摩诃萨。普观一切道场众会。指示善财。而作是言。诸仁者汝等。今者见此童子。来于我所。问菩萨行。普欲成就诸功德不。诸仁者。今此童子。勇猛精进。志愿无杂。深心坚固。恒不退转。具胜希望。心无厌足。如山不动。如救头然。爱乐亲近诸善知识。处处寻求。承事供养。请问法要。受持无失。诸仁当知。今此童子。曩于福城。受彼菩萨文殊师利教化示导。令其发心。展转询求。经由一百一十城善知识已。然后而来至于我所。曾无暂起一念疲懈。诸仁者。此善男子。甚为难有。趣向大乘住佛境界。乘大誓愿修同类行。发大勇猛。擐大悲甲。以大慈心。救护众生。起大精进。修波罗蜜。作大商主。护诸众生。为大法船。度诸有海。普集一切福智法宝。修诸广大助道之法。增长成就一切功德如是之人。难可得闻。难可得见。难得亲近。难与同行。何以故。此善男子。为欲救护一切众生。超诸恶趣。离众险难。破无明闇。出生死野。息诸趣轮。度魔境界。舍住著处。不染世法。出欲泥。断贪鞅。解见缚。坏想宅。绝迷道。摧慢幢。拔惑箭。撤睡盖。除障山。裂爱网。解痴结。出有流。离谄幻。净心垢。断疑惑。到涅槃。诸仁者。此大丈夫。为被四流漂汨者。造大法船。为被见泥没溺者。立大法桥。为堕愚痴黑闇者。然大智灯。为行一切生死旷野者。示以圣道。为婴一切惑业重病者。与其法药。为遭一切生死厄难者。饮以甘露。为入一切贪嗔痴火者。沃以定水。多忧恼者。慰谕令安。系有狱者。晓诲令出为见缚者。授以智剑。住界城者。示解脱门。在险难者。导安隐处。惧结贼者。与无畏法。堕恶趣者。授以法手。拘害蕴者。示涅槃城。界蛇所缠者。解以圣道。著于六处空聚落者。以智慧光引之令出。住邪道者。令入正济。近恶友者。示其善友。乐凡法者。诲以圣法。乐著生死诸有城者。令其趣入一切智城。诸仁者。此大丈夫。如是勤求种种方便。誓当救护一切众生。发菩提心。相续不断。于清净行。未曾休息。求大乘道。曾无懈倦。受持一切大法云雨。恒勤积集助道之法。圆满一切。不舍善轭。常乐一切清净法门。修菩萨行。勇猛精进。念念勤求。无有退转。出生诸行。成满大愿。见善知识。情无厌足。事善知识。身不疲懈。闻善知识所有教诲。常思顺行。未曾违逆。诸仁者。此善男子。最极难得。若有众生。能发阿耨多罗三藐三菩提心。则于世间。是为希有。况发心已。复能如是为利众生。勇猛精勤。集诸佛法。当知是人倍为希有。又能如是勤求爱乐诸菩萨道。又能如是增长清净诸菩萨行。又能如是亲近承事诸善知识。又能如是如救头然。如山不动。又能如是随顺一切善知识教。又能如是坚固修行一切佛道。又能如是积集一切菩提分法。又能如是不乐一切名利恭敬。又能如是不舍菩萨纯一之心。又能如是不乐家宅。不欣富贵。不贪受用。不著欲乐。不恋父母亲戚知识。不顾世间一切财物。但乐追求菩萨伴侣。又能如是不顾形命。唯愿勤修一切智道。应知展转倍更难得。诸仁者。其余菩萨。经于无量百千万亿那由他劫。乃能满足菩萨愿行。乃能亲近诸佛菩提。此善男子。于一生内。则能严净一切佛刹。则能教化一切众生。则以智慧深入法界。则能成就诸波罗蜜。则能增广一切行网。则能圆满一切大愿。则能超出一切魔业。则能承事一切善友。令生欢喜。则能清净诸菩萨行。令其具足。则能修习普贤诸行。令其成就　　尔时弥勒菩萨摩诃萨。如是称叹善财童子种种功德。令众会中无量百千众生。坚固无上菩提之心。告善财言。善哉善哉。善男子。汝为利乐一切世间。汝为救护一切众生。汝为勤求一切佛法故。发阿耨多罗三藐三菩提心。善男子。汝获善利。汝善得人身。汝善住寿命。汝善值如来出兴于世。汝善见文殊师利大善知识。汝身即是真善法器。为诸善根之所润泽。汝为白法之所资持。信乐广大。慧解清净。已得诸佛之所护念。已为善友共所摄受。何以故。谓能发大菩提心故。善男子。菩提心者犹如种子。能生一切诸佛法故。菩提心者犹如良田。能长众生白净法故。菩提心者犹如大地。能持一切诸世间故。菩提心者犹如大水。能涤一切烦恼垢故。菩提心者犹如大风。普行世间无所碍故。菩提心者犹如大火。能烧一切诸见薪故。菩提心者犹如净日。普照一切诸世间故。菩提心者犹如盛月。普能圆满白净法故。菩提心者犹如明灯。能放种种法光明故。菩提心者犹如净目。普见一切夷险处故。菩提心者犹如大道。普令得入大智城故。菩提心者犹如正济。令其得离诸邪法故。菩提心者犹如大车。普能运载诸菩萨故。菩提心者犹如门户。开示一切菩萨行故。菩提心者犹如宫殿。安住修习三昧法故。菩提心者犹如园苑。于中游戏受法乐故。菩提心者犹如舍宅。安隐一切诸众生故。菩提心者则为所归。利益一切诸世间故。菩提心者则为所依。诸菩萨行所依处故。菩提心者犹如严父。训导一切诸菩萨故。菩提心者犹如慈母。生长菩萨诸善根故。菩提心者犹如乳母。养育守护诸菩萨故。菩提心者犹如善友。成益一切诸菩萨故。菩提心者犹如君主。胜出一切二乘人故。菩提心者犹如帝王。一切愿中得自在故。菩提心者犹如大海。普生一切诸功德故。菩提心者如须弥山。于诸众生心平等故。菩提心者如铁围山。摄持一切诸世间故。菩提心者如大雪山。长养一切智慧药故。菩提心者犹如香山。出生一切功德香故。菩提心者如大虚空。诸妙功德广无边故。菩提心者如妙莲华。不染一切世间法故。菩提心者如调慧象。其心善顺不犷戾故。菩提心者如良善马。远离一切诸恶性故。菩提心者如调御师。守护一切大乘法故。菩提心者犹如良药。能治一切烦恼病故。菩提心者犹如坑阱。陷没一切诸恶法故。菩提心者犹如金刚。悉能穿彻一切法故。菩提心者犹如香箧。能贮一切功德香故。菩提心者犹如妙华。一切世间所乐见故。菩提心者如白栴檀。除众欲热使清凉故。菩提心者如黑沉香。能熏法界悉周遍故。菩提心者如善见药王。能破一切烦恼病故。菩提心者如毗笈摩药。能拔一切诸惑箭故。菩提心者犹如心识。能与诸根作依止故。菩提心者犹如帝释。一切主中最尊胜故。菩提心者如毗沙门。能断一切贫穷苦故。菩提心者如功德天。一切功德所庄严故。菩提心者如庄严具。庄严一切诸菩萨故。菩提心者如劫烧火。能烧一切诸有为故。菩提心者如无生根药。长养一切诸佛法故。菩提心者犹如龙珠。能销一切烦恼毒故。菩提心者如水清珠。能清一切烦恼浊故。菩提心者如如意珠。周给一切诸贫乏故。菩提心者如贤德瓶。满足一切众生愿故。菩提心者如如意树。能雨一切庄严具故。菩提心者如鹅羽衣。不受一切生死垢故。菩提心者如白[叠*毛]线。从本已来性清净故。菩提心者如快利犁。能治一切众生田故。菩提心者如那罗延。能摧一切我见敌故。菩提心者犹如快箭。能破一切诸苦的故。菩提心者犹如利矛。能穿一切烦恼甲故。菩提心者犹如坚甲。能护一切如理心故。菩提心者犹如利刀。能斩一切烦恼首故。菩提心者犹如利剑。能断一切憍慢铠故。菩提心者犹如利镰。能翦随眠微细惑故。菩提心者如勇将幢。能伏一切诸魔军故。菩提心者犹如利锯。能截一切无明树故。菩提心者犹如利斧。能伐一切诸苦树故。菩提心者犹如器仗。能防一切诸厄难故。菩提心者犹如善手。防护一切智度身故。菩提心者犹如好足。安立一切功德身故。菩提心者犹如金錍。能除一切无明翳故。菩提心者犹如钳镊。能拔一切身见刺故。菩提心者犹如卧具。息除生死诸劳苦故。菩提心者如善知识。能解一切生死缚故。菩提心者如好珍财。能除一切贫穷事故。菩提心者犹如导师。善知菩萨出要道故。菩提心者犹如伏藏。出功德财无匮乏故。菩提心者犹如涌泉。出智慧水无穷尽故。菩提心者犹如明镜。普现一切法门像故。菩提心者犹如莲华。不染一切诸罪垢故。菩提心者犹如大河流。引一切度摄法故。菩提心者如大龙王。能雨一切妙法雨故。菩提心者犹如命根。任持菩萨大悲身故。菩提心者犹如甘露。能令安住不死界故。菩提心者犹如大网。普摄一切诸众生故。菩提心者犹如罥索。摄取一切所应化故。菩提心者犹如钩饵。出有渊中所居者故。菩提心者如阿伽陀药。能除惑病永安隐故。菩提心者如除毒药。悉能消歇贪爱毒故。菩提心者如善持明。能灭一切恶寻伺故。菩提心者犹如疾风。能散一切诸障雾故。菩提心者如大宝洲。出生一切觉分宝故。菩提心者如好种子。出生一切白净法故。菩提心者犹如住宅。诸功德法所依处故。菩提心者犹如市肆。菩萨商主贸易处故。菩提心者如炼金药。能治一切烦恼垢故。菩提心者犹如好蜜。圆满一切功德味故。菩提心者犹如正道。令诸菩萨入智城故。菩提心者犹如好器。能持一切白净法故。菩提心者犹如时雨。能灭一切烦恼尘故。菩提心者犹如住处。一切菩萨所依住故。菩提心者犹如磁石。吸引一切解脱果故。菩提心者如净琉璃。自性明洁无诸垢故。菩提心者如帝青宝。出过世间二乘智故。菩提心者如更漏鼓。觉诸众生烦恼睡故。菩提心者如清净水。性本澄洁无垢浊故。菩提心者如阎浮金。映夺一切有为善故。菩提心者如大山王。超出一切诸世间故。菩提心者则为所归。不拒一切诸来者故。菩提心者则为义利。能除一切衰恼事故。菩提心者则为妙宝。能令一切心欢喜故。菩提心者如大施会。充满一切众生心故。菩提心者则为尊胜。诸众生心无与等故。菩提心者犹如伏藏。能摄一切诸佛法故。菩提心者如善讽诵。普摄菩萨诸行愿故。菩提心者如能守护。随顺长养一切法故。菩提心者如能利益。能回一切不善法故。菩提心者如因陀罗网。能伏烦恼阿修罗故。菩提心者如婆楼那风。能动一切所应化故。菩提心者如因陀罗火。能烧一切诸惑习故。菩提心者如佛支提。一切世间应供养故。善男子。菩提心者成就如是无量无边最胜功德。举要言之。应知悉与一切佛法诸功德等。何以故。因菩提心。出生一切菩萨行轮。三世十方一切如来。从菩提心而出生故。是故善男子。若有能发阿耨多罗三藐三菩提心者。则已出生无量功德。普能摄取一切智道　　　　大方广佛华严经卷第三十五          
