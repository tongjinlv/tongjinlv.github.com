　　　　大方广佛华严经 　　　　罽宾国三藏般若奉　诏译　　　　大方广佛华严经卷第一　　　　入不思议解脱境界普贤行愿品　　如是我闻。一时佛在室罗筏城。逝多林。给孤独园。大庄严重阁。与菩萨摩诃萨五千人俱。普贤菩萨摩诃萨。文殊师利菩萨摩诃萨。而为上首。其名曰智慧胜智菩萨。普贤胜智菩萨。无著胜智菩萨。华胜智菩萨。日胜智菩萨。月胜智菩萨。无垢胜智菩萨。金刚胜智菩萨。无尘劳胜智菩萨。毗卢遮那胜智菩萨。星宿幢菩萨。须弥幢菩萨。宝胜幢菩萨。无碍幢菩萨。华幢菩萨。无垢幢菩萨。日幢菩萨。妙幢菩萨。离尘幢菩萨。毗卢遮那幢菩萨。地威德光菩萨。宝威德光菩萨。大威光菩萨。金刚智光菩萨。无垢光菩萨。法日光菩萨。福山光菩萨。智焰光菩萨。普贤吉祥光菩萨。普贤焰光菩萨。地藏菩萨。虚空藏菩萨。莲华藏菩萨。宝藏菩萨。日藏菩萨。净德藏菩萨。法海藏菩萨。毗卢遮那藏菩萨。脐藏菩萨。莲华吉祥藏菩萨。妙眼菩萨。清净眼菩萨。无垢眼菩萨。无著眼菩萨。普见眼菩萨。妙观眼菩萨。青莲华眼菩萨。金刚眼菩萨。宝眼菩萨。虚空眼菩萨。普眼菩萨。天冠菩萨。遍照法界摩尼智冠菩萨。道场冠菩萨。光明遍照十方冠菩萨。诸佛所赞冠菩萨。超诸世间冠菩萨。光明普照冠菩萨。无能胜冠菩萨。持诸如来师子座冠菩萨。大光普照法界虚空冠菩萨。梵王髻菩萨。释主髻菩萨。一切诸佛变化差别光明髻菩萨。真实菩提场髻菩萨。一切愿海声摩尼王髻菩萨。出生大舍诸佛圆光摩尼王髻菩萨。现等虚空界一切宝盖摩尼王髻菩萨。现一切佛神通光幢网垂覆摩尼王髻菩萨。出一切佛大法轮声髻菩萨。大福圆满名字音声髻菩萨。大焰光菩萨。无垢焰光菩萨。离垢威德焰光菩萨。宝焰光菩萨。星宿焰光菩萨。法焰光菩萨。寂焰光菩萨。日焰光菩萨。神通焰光菩萨。天焰光菩萨。福聚菩萨。智聚菩萨。法聚菩萨。神通聚菩萨。光焰聚菩萨。华聚菩萨。菩提聚菩萨。梵聚菩萨。一切众生光聚菩萨。摩尼宝聚菩萨。梵声菩萨。大海声菩萨。大地吼声菩萨。世主声菩萨。山王自在声菩萨。遍满一切法界声菩萨。一切法海潮声菩萨。摧破一切魔力声菩萨。大悲云雷教声菩萨。速疾救护一切世间苦恼声菩萨。法出生菩萨。胜出生菩萨。智出生菩萨。福德须弥出生菩萨。最胜功德宝王出生菩萨。名称出生菩萨。普贤光出生菩萨。大悲出生菩萨。智聚出生菩萨。如来种姓出生菩萨。光吉祥菩萨。最胜吉祥菩萨。正勇出生吉祥菩萨。毗卢遮那吉祥菩萨。莲华吉祥菩萨。月吉祥菩萨。虚空吉祥菩萨。宝吉祥菩萨。积吉祥菩萨。智慧吉祥菩萨。山自在王菩萨。法自在王菩萨。世自在王菩萨。梵自在王菩萨。数自在王菩萨。龙自在王菩萨。寂静自在王菩萨。不动自在王菩萨。威力自在王菩萨。最胜自在王菩萨。最寂音菩萨。无等音菩萨。地震音菩萨。大海潮音菩萨。大云雷音菩萨。法光音菩萨。虚空音菩萨。一切众生广大善根音菩萨。演昔大愿音菩萨。降魔王众音菩萨。宝觉菩萨。须弥觉菩萨。虚空觉菩萨。无垢觉菩萨。无著觉菩萨。广大觉菩萨。开敷觉菩萨。普照三世觉菩萨。广严觉菩萨。普观觉菩萨。法界光明觉菩萨。如是等上首菩萨摩诃萨。一切皆从普贤菩萨。行愿所生。所行无碍。普遍一切诸佛刹故。现身无量。亲近一切诸如来故。离诸盖障。如净月轮。普现一切佛神变故。得现觉智。悉见诸佛所现自在神通境故。得无量明。照一切佛大法教海智慧光故。具无碍解。以清净辩。于无量劫。说佛功德。无穷尽故。住最胜智。犹若虚空。所行清净。无染著故。无所依止。随诸众生心之所乐。现色身故。离诸翳障。了知众生我人寿者。皆非有故。智慧普遍。犹如虚空。以大光网。照法界故　　复与五百声闻众俱。其诸声闻。有大威德。悉觉真谛。皆证实际。深入法性。永出有海。依于如来虚空境界。离结使缚。不著依处。其心寂静。犹如虚空。于诸佛所。永断疑惑。于佛智海。深信趣入　　复与无量诸世主俱。已曾供养无量诸佛。常勤利乐一切众生。与诸众生。为不请友。常勤守护无归向者。不舍世间。入殊胜智。从诸佛教境界而生。护持如来所有正法。起大誓愿。不断佛种。从行愿力。生如来家。专求如来一切智智　　时诸菩萨。及大声闻。世间诸王。并其眷属。咸作是念。如来境界。如来智行。如来神通。如来力　如来无畏。如来三昧。如来所住。如来最胜。如来身。如来智。一切世间诸天及人。无能通达。无能趣入。无能信解。无能遍知。无能分别。无能思惟。无能观察。无能拣择。无能开示。无有能令众生悟入。唯除诸佛加被之力。佛神通力。佛威德力。佛本愿力。及自宿世善根之力。亲近善友力。深净信解力。广大志乐力。趣向菩提清净心力。求一切智广大行愿力。唯愿世尊。以方便力。随顺我等。及诸众生。种种心量。种种信解。种种智慧。种种言辞。种种名字。种种证得。种种地位。种种根清净。种种意方便。种种心境界。种种依止。如来功德。随能听受。诸所说法。显示如来往昔趣求一切智道。往昔所起菩萨大愿。往昔所净诸波罗蜜。往昔所证诸菩萨地。往昔圆满诸菩萨行。往昔所乘智庄严道。往昔所行诸清净道。往昔出离殊胜法海。往昔所起游戏神通大庄严海。往昔所集无量本事相应行海。及遍显示如来现前成正觉门神通智海。如来自在转法轮海。如来神通净佛刹海。如来调伏一切众生巧方便海。如来开示一切智城。如来显示诸众生道。如来善入一切众生生死之处。如来普为一切众生最上福田。如来普为一切众生说施功德。如来所记一切众生种种心行。如来普为一切众生演说教诫。如来能以三昧神通。现众影像。如是等法。唯垂大悲。普为开演　　尔时世尊。知诸菩萨一切大众心之所念。大悲为身。大悲为门。大悲为首。以大悲法。而为方便。充满虚空。遍周法界。入于师子频申三昧。入三昧已。一切世间。普皆严净。于时此大庄严楼阁。忽然之间。高广严丽。遍周法界。金刚为地。众宝严饰。如意宝网。无能胜幢。列布其中。无数宝华。及众摩尼。普散其上。一切宝聚。处处盈满。毗琉璃宝。以为其柱。光明照世。摩尼宝王。以用庄严。阎浮檀金。及诸摩尼。周遍严饰。一切众宝。门闼窗牖。含辉交映。相望间列。阶墀轩槛。一切皆以妙宝庄严。奇形异像。如诸世主。一切众生种种相海。摩尼宝网以覆其上。于诸门侧悉建幢幡。一一严事。各各流光。遍周法界。于楼阁外。阶砌栏楯。其数无量。不可称说。靡不咸以摩尼所成。众杂妙宝。周遍校饰。尔时复以佛神力故。令逝多林忽然广博。与不可说佛刹。极微尘数诸佛世界。其量正等。一切妙宝。间错庄严。以不可说宝。庄严其地。无数摩尼宝。以为垣墙。宝多罗树庄严。行列其间。复有无量香河。香水盈满。湍激洄澓。一切宝华。随流右转。演出一切佛法音声。不思议宝。芬陀利华。菡萏芬敷。一切妙宝。波头摩华。鲜荣布濩。不思议数妙宝华树。高显荣茂。列植其岸。不思议数种种杂宝。台榭楼观。于其岸上。次第行列。摩尼宝网之所弥覆。阿僧祇摩尼宝。放大光明。阿僧祇众杂妙宝。庄严其地。蕴众香藏。腾出香云。香气氛氲。普熏法界。复建无量种种宝幢。所谓无量宝香幢。无量宝衣幢。无量宝幡幢。无量宝缯幢。无量宝华幢。无量宝璎珞幢。无量宝鬘幢。无量宝铃幢。无量威德宝网幢。无量摩尼宝王伞盖幢。无量光明普照摩尼王幢。无量出一切如来名号圆满音声摩尼王幢。无量师子游步摩尼王幢。无量说一切如来本事相应行海摩尼王幢。无量普现法界差别影像摩尼王幢。如是一切诸妙宝幢。周遍十方。处处严饰。尔时逝多林上虚空之中。有不思议天宝宫殿诸楼阁云。复有无数香树云。不可说须弥山云。不可说妓乐云。出美妙音。歌赞如来。不可说宝莲华云。遍覆庄严。不可说宝师子座云。敷以天衣。菩萨坐上。叹佛功德。不可说天王形像摩尼宝云。不可说白真珠云。不可说赤真珠宝楼阁云。遍覆庄严。不可说一切坚固金刚珠云。雨庄严具。如是一切宝庄严云。皆悉尽于虚空法界。周遍严饰。何以故。如来所种清净善根。不思议故。如来所成白净法聚。不思议故。如来威力。秘密加持。不思议故。如来神变。能以一身。普遍一切诸佛世界。不思议故。如来能以神力。普令十方一切诸佛。及佛国土。皆入其身。不思议故。如来能于一极微尘中。普现一切差别世界。不思议故。如来能于一一毛端。现过去际一切诸佛。出兴次第。不思议故。如来能于一一毛孔。放大光明。一一光明。悉能显照一切世界。不思议故。如来能于一一毛孔。出一切佛刹极微尘数变化云。充满一切诸佛刹土。不思议故。如来能于一一毛孔。普现十方一切世界成住坏劫。不思议故。如于此逝多林给孤独园。见佛国土清净庄严。如是十方尽法界虚空界。一切世界。亦如是见。所谓见如来身遍逝多林。菩萨众会。各各圆满。见普雨一切庄严具云庄严建立。见普雨一切宝威力光明云。照曜法界。见普雨一切摩尼宝云。周遍庄严。见普雨一切庄严盖云。覆一切刹。见普雨一切天身变化云。皆妙严饰。见普雨一切华树云。其华开敷犹如海藏。见普雨一切缯彩云。盘旋宛转。见普雨一切衣服云。缤纷而下。见普雨一切华鬘璎珞云。相续不绝。见普雨一切烧香云。其形旋转如众生身。见普雨一切妙宝华网云。周遍庄严相续不断。见普雨一切末香云香气周流弥布十方。见普雨一切众宝幢幡云。天女执持周旋空界。见普雨一切宝盖云。其盖周圆众宝所成。微妙莲华庄严其上。流出乐音声闻法界。见普雨一切宝师子座云。如诸众生所有形像。杂宝鬘网璎珞庄严　　尔时毗卢遮那如来。住此师子频申三昧。即时东方过不可说佛刹极微尘数世界海外。有世界海。名金沙灯云幢。佛号毗卢遮那吉祥威德王。于彼如来大众海中。有菩萨摩诃萨。名毗卢遮那焰愿藏光明。与不可说佛刹。极微尘数诸菩萨俱。受彼佛教。从彼佛土道场众海。而来向此娑婆世界毗卢遮那佛所。悉以神力。出兴种种诸供养云。所谓天华云。天香云。天宝莲华云。天鬘云。天宝云。天璎珞环钏云。天宝盖云。天妙衣云。天宝幢幡云。天一切妙宝庄严具云。皆悉充满虚空法界。既至佛所。顶礼佛足。以为供养。修敬毕已。即于东方。化作宝庄严楼阁。摩尼宝网弥覆其上。于楼阁中。化作光照十方摩尼宝王大莲华藏师子之座。诸菩萨众。各于其上。结跏趺坐。以大如意摩尼宝网。罗覆其身。南方过不可说佛刹极微尘数世界海外。有世界海。名金刚海藏。佛号普光遍照吉祥藏王。于彼如来大众海中。有菩萨摩诃萨。名难摧伏速疾精进王。与不可说世界海极微尘数诸菩萨俱。从彼佛会。向如来所。悉以神力。赍持种种微妙宝鬘。诸供养具交络庄严。所谓持一切妙宝香华鬘。持一切妙宝轮网鬘。持一切宝华璎珞鬘。持一切金刚宝璎珞鬘。持一切摩尼宝网鬘。持一切诸宝缯彩鬘。持一切宝形像璎珞鬘。持一切出现吉祥光摩尼宝璎珞鬘。持一切毗卢遮那摩尼庄严宝网鬘。持一切师子游步摩尼宝璎珞网鬘。悉以神力。充满一切诸世界海。既至佛所。顶礼佛足。以为供养。修敬毕已。即于南方。化作毗卢遮那众宝庄严胜妙楼阁。摩尼宝网。弥覆其上。于楼阁中。化作普照十方摩尼宝莲华藏师子之座。诸菩萨众。各于其上。结跏趺坐。以天拘苏摩妙宝华网。罗覆其身。西方过不可说佛刹极微尘数世界海外。有世界海。名须弥山幢毗卢遮那摩尼宝灯。佛号法界智灯王。于彼如来大众海中。有菩萨摩诃萨。名普遍出生吉祥威德王。与不可说世界海极微尘数诸菩萨俱。从彼佛会。向如来所。悉以神力。出兴种种须弥山云。所谓不可说佛刹极微尘数种种色幢须弥山云。不可说佛刹极微尘数种种色涂香烧香末香须弥山云。不可说佛刹极微尘数种种色金光庄严摩尼宝王众妙资具须弥山云。不可说佛刹极微尘数种种焰光圆满庄严星宿幢须弥山云。不可说佛刹极微尘数种种妙色金刚月藏摩尼宝王庄严境界须弥山云。不可说佛刹极微尘数种种光明普照法界阎浮檀金摩尼王幢须弥山云。不可说佛刹极微尘数种种法界差别光明普照一切摩尼王幢须弥山云。不可说佛刹极微尘数一切如来差别相好摩尼宝王须弥山云。不可说佛刹极微尘数一切如来本所修行诸菩萨行本事因缘相应行海微妙音声摩尼王幢须弥山云。不可说佛刹极微尘数一切如来遍坐道场摩尼宝王须弥山云。一一充满虚空法界。既至佛所。顶礼佛足。以为供养。修敬毕已。即于西方。化作一切香王楼阁真珠宝网。弥覆其上。于楼阁中。化作种种因陀罗差别光幢摩尼宝王妙莲华藏师子之座。诸菩萨众。各于其上。结跏趺坐。冠以如意摩尼宝冠。以妙色差别摩尼珠网。罗覆其身。北方过不可说佛刹极微尘数世界海外。有世界海。名宝衣光焰幢。佛号吉祥大光明遍照一切虚空法界。于彼如来大众海中。有菩萨摩诃萨。名无碍吉祥胜藏王。与不可说世界海极微尘数诸菩萨俱。从彼佛会。向如来所。悉以神力。出兴一切妙宝衣云。周遍庄严。尽虚空界。所谓黄色光明摩尼宝王衣云。种种香熏摩尼宝王衣云。净妙日幢摩尼宝王衣云。金焰炽盛吉祥光照摩尼宝王衣云。杂宝流光摩尼宝王衣云。一切上妙星宿形像摩尼宝王衣云。白玉光焰因陀罗网摩尼宝王衣云。毗卢遮那殊胜赫奕吉祥光焰摩尼宝王衣云。光照诸境能令十方一切法界皆出光明互相涉入毗卢遮那摩尼宝王衣云。大海庄严摩尼宝王衣云。如是等云。一一充满虚空法界。既至佛所。顶礼佛足。以为供养。修敬毕已。即于北方。化作大海出生摩尼宝王楼阁。及毗琉璃宝胜莲华藏师子之座。诸菩萨众。各于其上。结跏趺坐。以星宿幢妙庄严藏摩尼宝王。为髻明珠。以师子游步妙威德王摩尼宝网。罗覆其身。东北方过不可说佛刹极微尘数世界海外。有世界海。名一切大地王。佛号放宝光网遍照法界无相眼。于彼如来大众海中。有菩萨摩诃萨。名妙变化遍法界愿月王。与不可说世界海极微尘数诸菩萨俱。从彼佛会。向如来所。悉以神力。化作种种妙宝严饰诸楼阁云。所谓现一切宝幢楼阁云。现一切香王楼阁云。现一切烧香楼阁云。现一切白栴檀香楼阁云。现一切拘苏摩花楼阁云。现一切摩尼宝王楼阁云。现一切金刚宝王楼阁云。现一切阎浮檀金楼阁云。现一切缯彩衣服楼阁云。现一切众妙莲华楼阁云。如是等云。一一弥覆。虚空法界。既至佛所。顶礼佛足。以为供养。修敬毕已。即于东北方。化作一切法界门妙宝山峰摩尼宝王楼阁。及无比香王摩尼宝莲华藏师子之座。诸菩萨众。各于其上。结跏趺坐。冠以种种杂色摩尼宝王妙庄严。冠以拘苏摩华如意宝网。罗覆其身。东南方过不可说佛刹极微尘数世界海外。有世界海。名香云庄严幢。佛号龙自在王。于彼如来大众海中。有菩萨摩诃萨。名法慧光明威德王。与不可说世界海极微尘数诸菩萨俱。从彼佛会。向如来所。悉以神力。出兴种种上妙宝色圆满光明云。所谓金色幢圆满光明云。无量宝色圆满光明云。如来顶髻色圆满光明云。如来眉间毫相色圆满光明云。种种宝色圆满光明云。莲华藏色圆满光明云。宝树垂枝色圆满光明云。摩尼宝王色圆满光明云。阎浮檀金色圆满光明云。日月星宿色圆满光明云。如是等云。一一充满虚空法界。既至佛所。顶礼佛足。以为供养。修敬毕已。即于东南方。化作离垢摩尼拘苏摩华毗卢遮那吉祥摩尼宝王楼阁。及金刚摩尼宝莲华藏师子之座。诸菩萨众。各于其上。结跏趺坐。以众宝光焰摩尼王网。罗覆其身。西南方过不可说佛刹极微尘数世界海外。有世界海。名日藏光明摩尼宝王。佛号普智光照法月王。于彼如来大众海中。有菩萨摩诃萨。名摧碎一切魔力智幢王。与不可说世界海极微尘数诸菩萨俱。从彼佛会。向如来所。于一切毛孔。出等虚空界种种焰云。所谓拘苏摩华宝焰云。种种音乐宝焰云。一切色宝焰云。金刚宝焰云。种种香熏众宝衣焰云。如龙电光宝焰云。毗卢遮那摩尼宝焰云。腾辉摩尼宝焰云。吉祥炽盛光藏摩尼宝焰云。等三世如来普光教海摩尼宝焰云。如是等云。一一皆从毛孔中出。遍虚空界。既至佛所。顶礼佛足。以为供养。修敬毕已。即于西南方。化作一念普现十方法界种种光明摩尼宝王楼阁。及香焰灯光摩尼宝王胜莲华藏师子之座。诸菩萨众。各于其上。结跏趺坐。以离垢藏摩尼宝王妙光明网。罗覆其身。西北方过不可说佛刹极微尘数世界海外。有世界海。名毗卢遮那愿藏。佛号普光遍照须弥山王。于彼如来大众海中。有菩萨摩诃萨。名毗卢遮那愿智星宿幢。与不可说世界海极微尘数诸菩萨俱。从彼佛会。向如来所。于念念中。各于其身。一切相好。一切肢分。一切毛孔。一一皆出三世一切诸影像云。所谓出一切如来影像云。出一切菩萨影像云。出一切如来众会影像云。出一切如来变化轮影像云。出一切如来本事海相应身影像云。出一切声闻辟支佛影像云。出一切如来菩提树种种光色影像云。出一切如来神通影像云。出一切世主身影像云。出一切清净佛刹影像云。念念出生如是等云。一一充满虚空法界。既至佛所。顶礼佛足。以为供养。修敬毕已。即于西北方。化作普照十方毗卢遮那摩尼宝王庄严藏楼阁。及光明遍照一切世间摩尼宝王大莲华藏师子之座。诸菩萨众。各于其上。结跏趺坐。冠以普焰光明摩尼宝冠。以无能胜光明真珠网。罗覆其身　　　　大方广佛华严经卷第一　　　　大方广佛华严经卷第二　　　　罽宾国三藏般若奉　诏译　　　　入不思议解脱境界普贤行愿品　　尔时下方过不可说佛刹极微尘数世界海外。有世界海。名一切如来圆满普焰光。佛号无著智星宿幢王。于彼如来大众海中。有菩萨摩诃萨。名破诸盖障勇猛智自在王。与不可说世界海极微尘数诸菩萨俱。从彼佛会。向如来所。悉以神力。于其身上一一毛孔。出演说种种法海妙音声云。所谓出演说一切法义众生语言陀罗尼海音声云。出演说一切三世菩萨修行方便海音声云。出演说一切菩萨誓愿方便海音声云。出演说一切菩萨圆满清净波罗蜜海音声云。出演说一切菩萨遍一切刹圆满行海音声云。出演说一切菩萨成满种种神通轮海音声云。出演说一切如来往诣道场破魔军众销竭烦恼成等正觉神通轮海音声云。出演说一切如来转妙法轮种种名句修多罗海音声云。出演说一切如来随应教化调伏众生方便行海音声云。出演说一切如来随时随善根随其愿力普令获得一切智智善巧方便海音声云。如是等云。一一充满虚空法界。既至佛所。顶礼佛足。以为供养。修敬毕已。即于下方。化作现一切如来宫殿光明种种色藏宝楼阁。及一切妙形像宝莲华藏师子之座。诸菩萨众。各于其上。结跏趺坐。以普现一切菩提场影像光幢摩尼王冠。以严其身。上方过不可说佛刹极微尘数世界海外。有世界海。名无尽佛种性。佛号普智圆满差别光明大声王。于彼如来大众海中。有菩萨摩诃萨。名普遍法界大愿际。与不可说世界海极微尘数诸菩萨俱。受彼佛教。发彼道场。而来向此娑婆世界毗卢遮那如来所。悉以神力。各于其身一切相好。一切身分。一切肢节。一切毛孔。一切言音。一切名句。一切衣服。一切庄严具中。现毗卢遮那等。尽过去际一切诸佛。尽未来际一切诸佛。尽现在际一切诸佛。并其众会。十方刹土。清净杂染。广狭大小。靡不皆现。亦现彼佛过去所行。檀那波罗蜜。随顺积集。一切施行。受者财物。本事影像。相应行海。亦现彼佛过去所行。尸罗波罗蜜。随顺积集。本事影像。相应行海。亦现彼佛过去所行。羼提波罗蜜。断截肢体。心无动乱。随顺积集。本事影像。相应行海。亦现彼佛过去所行。毗梨耶波罗蜜。勇猛不退。随顺积集。本事影像。相应行海。亦现彼佛过去所求。一切如来。禅那波罗蜜。随顺积集。而得成就。本事影像。相应行海。亦现彼佛过去所求。般若波罗蜜。一切如来所转法轮。所成就法。发勇猛心。一切皆舍。本事影像。相应行海。亦现彼佛过去所成。方便波罗蜜。乐见一切佛。乐行一切菩萨道。乐化一切众生界。本事影像。相应行海。亦现彼佛过去所发。愿波罗蜜一切菩萨。广大誓愿。清净庄严。本事影像。相应行海。亦现彼佛过去所成。一切菩萨。力波罗蜜。了种种行。清净和合。本事影像。相应行海。亦现彼佛过去所修。一切菩萨。智波罗蜜。圆满清净。种种差别。证悟法门。本事影像。相应行海。如是所现一切如来本事影像。相应行海。悉皆遍满广大法界。既至佛所。顶礼佛足。以为供养。修敬毕已。即于上方。化作一切金刚宝王种种庄严藏楼阁。及帝青金刚宝王莲华藏师子之座。诸菩萨众。各于其上。结跏趺坐。以演说三世如来名号。大音声海摩尼宝王。为髻明珠。庄严宝冠。以一切妙宝光焰炽盛。摩尼王网。罗覆其身。如是十方一切菩萨。各以种种神通。兴种种供养云。来会道场普周法界。此诸菩萨。并其眷属。皆从普贤行愿所生。以净智眼。普见三世一切诸佛众所乐见种种相海。得无碍耳。普闻十方一切如来所转法轮修多罗海。已得至于一切菩萨最胜自在究竟彼岸。于念念中。现大神变。能遍亲近十方诸佛。一身充满一切世界。普现诸佛道场众会。光明遍照一切世界。于一尘中。普现十方尽虚空界。一切世界。于彼世界现种种身。随诸众生应受化者。调伏成熟未曾失时。一切毛孔出大音声。周闻十方。演畅如来妙法轮云广大境界。知诸众生悉皆如幻。知诸如来悉皆如影。知诸界趣业行受生悉皆如梦。知诸世间所现果报如镜中像。知诸世间诸有生起如热时焰。知诸国土依心想住皆如变化。通达如来十种智力。威德自在。如大牛王。得无所畏能师子吼。深入无尽辩才大海。了知众生诸秘密海。深入文字语言智海。了达法界犹如虚空。得诸菩萨神通智慧。威力勇健摧伏魔军。智力明彻了达三世。知一切法无有违诤。而常趣求一切智地。以无断智入诸世间。以法界智流出教海。得神通力。能令十方一切世界。展转相入。得善根力。于诸世界自在受生。得周遍眼。普见十方一切世界广狭大小。得无碍智。于微细境现广大刹。于广大境现微细刹。以自在力。于一佛所。得一切佛功德智慧。威神所加。普见十方。无有疑惑。于一念顷。能以神通。普遍十方一切刹海。具足如是无量功德。诸大菩萨。满逝多林。皆是如来威神之力　　于时上首诸大声闻。大智舍利弗。神通目揵连摩诃迦叶。离婆多。须菩提。阿[少/兔]楼驮。难陀。劫宾那。迦旃延。富楼那弥多罗尼子等。在逝多林。皆悉不见如来神力。如来严好。如来境界。如来游戏。如来神变。如来尊胜。如来妙行。如来威德。如来加持。如来刹海。亦复不见。不可思议。菩萨境界。菩萨集会。菩萨遍入。菩萨亲近。菩萨神通。菩萨游戏。菩萨眷属。菩萨方处。菩萨师子座。菩萨宫殿。菩萨威仪。菩萨三昧。菩萨周遍观察。菩萨师子频申。菩萨勇猛。菩萨供养。菩萨授记。菩萨成熟。菩萨身业清净。菩萨智身圆满。菩萨愿身显示。菩萨色身普遍。菩萨相好具足。菩萨常光圆满。菩萨放大光网。菩萨起变化云。菩萨普遍方网。菩萨诸行圆满。如是种种。皆悉不见。何以故。以善根不同故。彼于过去。本不修集见一切佛种种神通妙善根故。本不赞说十方刹海普遍庄严净功德故。本不称叹诸佛世尊种种神通变化事故。本不能于生死之中发阿耨多罗三藐三菩提心故。本不劝发一切众生令住广大菩提心故。本不能令如来种性不断绝故。本不精勤摄受一切诸众生故。本不勤修一切菩萨波罗蜜故。本于生死不劝众生求智眼故。本不修习顺一切智诸善根故。本不觉了如来出世胜善根故。本不获得普遍严净一切佛刹神通智故。本不获得菩萨所知广大境界清净眼故。本不欣求超出世间究竟不共大善根故。本不发起一切菩萨广大誓愿出离智故。本不从于一切如来威力加持之所生故。本不能知一切诸法皆如幻故。本不能知菩萨所知思想执持皆如梦故。本不能得菩萨勇猛广大志乐深欢喜故。如是种种。皆是普贤智眼境界。不与一切二乘所共。以是因缘。彼诸上首大德声闻。不能闻。不能信。不能知。不能见。不能忆念。不能观察。不能筹量。不能思惟。不能证入。不能分别。何以故。诸佛菩萨神通境界。非诸二乘狭劣境故。是故虽在逝多林中。不见如来广大神变。复次彼诸声闻。无如是菩萨所修最胜善根故。无如是见佛神通清净智眼故。无如是甚深三昧微细观察故。无如是广大神力所加持故。无如是不可思议解脱门故。无如是神通自在故。无如是广大势力故。无如是广大威德故。无如是最胜住处故。无如是智眼所行境故。是故于此。不能知。不能见。不能入。不能得。不能遍解。不能出生。不能观察。不能忍受。不能修行。不能安住。不能开示。亦复不能广为人说。不能赞叹。不能指示。不能授与。不能摄取。不能劝进。不能教诲令其修习令其安住令其证入诸佛境界。何以故。彼诸声闻。无有如是大智慧故。依声闻乘。而出离故。入声闻道。得智慧故。修声闻行。求满足故。住声闻果。为究竟故。悟解声闻实谛智故。住于差别真实际故。乐住寂静。为涅槃故。于诸世间。舍大悲故。远离救护诸众生故。恒住自事。趣寂灭故。是故虽在逝多林中。不见如是种种神变。何以故。本于如来一切智性。不能志求。不能积集。不能乐欲。不能出生。不能修习。不能清净。亦于如来三昧神通。不能入。不能行。不能知见。不能证得。何以故。如是境界。唯诸菩萨广大智眼。乃能见知。非诸声闻所行境故。以是因缘。诸大声闻。虽复住在逝多林中。不见如来种种神变。种种加持。种种佛刹。种种严净。及大菩萨。普遍众会。游戏神通。皆悉不见。譬如恒河。两岸。多有百千亿无量饿鬼。裸露饥渴。羸瘦憔悴。皮肉筋骨。内外焦然。风飘日曝。遍体干枯。乌鹫豺狼。诸恶禽兽。竞来搏撮。为渴所逼。欲求水饮。虽住河侧。而不见河。设有见者。见其枯涸。或见流火。或见煻煨。何以故。深厚业障之所覆故。诸大声闻。亦复如是。虽复住在逝多林中。不见如来广大神变。何以故。不乐种智。无明翳瞙。蔽其眼故。不曾种植一切智地。胜善根故。譬如有人于众会中假寐昏寝。忽然梦见须弥山顶帝释所住善见宫城。殊胜宝殿。园苑庄严。天子天女。百千万亿柔软宝地。普散天华。种种衣树。出妙衣服。种种华树。开敷妙华。诸珍宝树。出诸珍宝。诸庄严树。出诸严具。诸音乐树。奏天音乐。无量诸天。于中游戏。其人自见。著天衣服。住止周旋。受诸快乐。其众会中。一切人众。虽同一处。不见不知。不能观察。何以故。此人梦中。所见境界。非彼众会所能见故。一切菩萨。及诸世主。现前所见。广大庄严。神通变化。亦复如是。以得一切佛加持故。以久积集善根力故。发一切智广大愿故。修习如来胜功德故。善住菩萨庄严道故。圆满一切种智门故。成就普贤诸行愿故。趣入菩萨一切智地清净解故。游戏菩萨一切三昧神通海故。观察菩萨一切境界智无碍故。是故。悉见如来世尊不可思议自在游戏神通境界。能入能知。一切声闻。诸大弟子。虽有智慧具胜神通。皆不能见。皆不能知。何以故。以无菩萨清净眼故。譬如雪山多诸药草。犹如种植处处出生。有大良医成就明智。知诸药性差别功能。随病所须。于中采取。其诸捕猎放牧之人。游止其中。不见不知。况能采取。此亦如是。以诸菩萨普入如来智慧境界。出生菩萨种种游戏。能了如来三昧境界。诸大弟子。本不修习一切种智。不能利乐一切众生。虽复住在逝多林中。不见不知如来三昧广大神变。譬如大地。众宝所依。多诸伏藏。百千万亿。珍奇杂宝。处处盈满。一一庄严。无不备足。有一丈夫。聪慧明达。善知宝藏所在之处。及知众宝功能势力。其人复有大福德力。能随所欲。自在而取。奉养父母。赈给宗亲。老病穷乏。靡不均赡。诸有所求。咸令充足。其余无福无智慧人。虽于宝处行住坐卧。以无智故。不见不知。此亦如是。诸大菩萨。以有清净普遍智眼。于逝多林。能入如来不可思议甚深境界。能见诸佛广大神变。能了诸佛一切法门。能入无边佛三昧海。能勤供事一切如来。能以胜法开悟众生。能以四摄摄受群品。彼诸声闻虽住林中。不能得见如来神力。亦复不见菩萨众会。譬如有人。以缯蔽目。至大宝洲。行住坐卧。不能得见宝树宝衣宝香宝果众宝形色贵贱功能。复有一人。开目至彼。一切皆见。悉能了知。诸菩萨等。亦复如是。至于如来大法宝洲最胜功德庄严之处。悉皆明见。诸大弟子。虽在林中亲近世尊。不见如来自在神变三昧境界。亦不得见普遍庄严菩萨众会。何以故。以诸声闻与佛智慧。不相应故。无明覆障蔽其眼故。无诸菩萨无碍智故。不能次第入法界故。以是因缘。不见如来自在三昧差别神变。譬如有药。名无垢光。若复有人。用涂其眼。眼得清净。一切闇色。不能为障。其人有时。处于夜闇。无量百千人众之内。悉见彼众形相威仪行住坐卧。此人所有。威仪形相。进退往来。彼诸人众。皆不能睹。此亦如是。彼诸菩萨。成就如来清净智眼。悉能明见一切世间。无有障碍。其所显示三昧神通。广大境界。大菩萨众。所共围绕。诸大声闻。悉不能见。譬如比丘于众会中。入遍处定。所谓地遍处定。水遍处定。火遍处定。风遍处定。青遍处定。黄遍处定。赤遍处定。白遍处定。天遍处定。种种众生身遍处定。一切音声语言遍处定。一切所缘遍处定。入此定者。见其所缘地水等相光明周遍。乃至一切所缘定境。其余大众。悉不能见。唯除有住此三昧者。此亦如是。如来所现。不可思议三昧神通广大境界。一切菩萨能入能知。一切二乘不知不见。譬如有人得翳形药。用以涂眼身则隐蔽。于众会中。行住往来。无能见者。而能悉睹众会中事。应知如来亦复如是。成就智眼。超出世间。普见世间。无有障碍。所现三昧神通境界。非诸声闻之所能知。唯除趣向一切智境。诸大菩萨乃能得见。譬如世人初始生时。则有二天。同时而生。一曰同生。二曰同名。彼天与人。恒相随逐。天常见人。人不见天。如来亦尔。住不思议一切智智广大三昧神通境界。诸大菩萨。众会庄严。彼诸声闻。悉不能见。譬如比丘得心自在入灭尽定。想受皆灭。六根作业。皆悉不行。亦非涅槃。世变迁流。不知不觉。何以故。由此定力所加持故。彼大声闻。亦复如是。虽复住在逝多林中。具足六根。而于如来自在神变广大境界。不见不知。不解不入。亦复不见菩萨众会三昧神通。何以故。如来境界。微细甚深。秘密广大。难见难知。难量难测。超过一切世出世间。不可思议。无能坏者。非诸声闻及辟支佛所知境故。是故如来自在神力。所现境界。不可思议。眷属庄严。菩萨众会。及逝多林。普遍一切无量阿僧祇清净世界。如是等事。一切二乘悉不能见。何以故。以非菩萨广大器故　　尔时东方毗卢遮那焰愿藏光明菩萨摩诃萨。承佛威力。观察十方。而说偈言　　　　汝等观佛智　　微妙难思议　　　　于此逝多林　　神变无能胜　　　　大觉威神力　　显现无数行　　　　迷惑诸世间　　不解佛深法　　　　甚深法王法　　无量难思议　　　　所现诸神通　　举世无能测　　　　诸佛所现相　　称扬不可尽　　　　虽以相严身　　所现皆无相　　　　佛种种神变　　显现逝多林　　　　所现皆甚深　　言辞莫能及　　　　不思议亿刹　　具德诸菩萨　　　　众会广庄严　　奉佛故云集　　　　大愿悉皆满　　威仪无所著　　　　难思心境界　　举世莫能知　　　　利智辟支佛　　及彼大声闻　　　　皆悉不能知　　菩萨行境界　　　　菩萨智甚深　　最胜难超越　　　　建立精进幢　　一切无能动　　　　已入无量定　　已得大名称　　　　显现大神通　　遍周于法界　　尔时南方难摧伏速疾精进王菩萨摩诃萨。承佛威力。观察十方。而说偈言　　　　汝观诸佛子　　妙智功德藏　　　　能集菩提行　　安乐诸世间　　　　三昧妙威神　　智慧无边际　　　　彼心及境界　　一切皆甚深　　　　今此逝多林　　正遍知住处　　　　菩萨众云集　　普现大庄严　　　　汝观无所著　　菩萨大众海　　　　各坐莲华座　　安处于道场　　　　无去亦无来　　无依无所著　　　　究竟离分别　　普现于十方　　　　勇猛大智幢　　坚固无能动　　　　能于无相海　　现相满尘方　　　　十方诸亿刹　　一切诸佛所　　　　普诣不分身　　悉离有无相　　　　汝观释师子　　种种力神通　　　　能令大威德　　菩萨皆云集　　　　法界无分别　　诸佛身亦然　　　　世间唯假名　　佛子咸通达　　　　诸佛住真实　　寂灭平等际　　　　常转差别轮　　无动无分别　　尔时西方普遍出生吉祥威德王菩萨摩诃萨。承佛威力。观察十方。而说偈言　　　　汝观无上士　　广大智圆满　　　　不择时非时　　演法恒无尽　　　　能摧诸外道　　种种差别见　　　　普随众生心　　为现神通力　　　　正觉非有量　　亦复非无量　　　　若量若非量　　牟尼悉超越　　　　如日处虚空　　光明恒遍照　　　　佛智亦如是　　能除三世暗　　　　譬如净满月　　一切皆乐见　　　　佛德圆满时　　见者咸欣悦　　　　譬如空中日　　周行无暂已　　　　诸佛现神通　　相续恒无尽　　　　譬如十方空　　不碍于诸刹　　　　智灯照世王　　无碍心如是　　　　譬如世间地　　一切同所依　　　　诸佛于众生　　为依亦如是　　　　譬如迅疾风　　行空无所碍　　　　佛智亦如是　　不碍于世间　　　　譬如大水轮　　世界所依止　　　　三世佛亦然　　恒依智轮住　　尔时北方无碍吉祥胜藏王菩萨摩诃萨。承佛威力。观察十方。而说偈言　　　　譬如大宝山　　普益诸含识　　　　见佛亦如是　　能生出世智　　　　譬如大海水　　深广净无垢　　　　见佛亦如是　　能消诸渴爱　　　　譬如须弥山　　高出于大海　　　　智山亦如是　　安住深法海　　　　譬如深大海　　众宝之所生　　　　觉海亦如是　　能生诸智宝　　　　世雄甚深智　　无数亦无量　　　　所现诸神通　　无能测量者　　　　譬如巧幻师　　幻作种种相　　　　佛智亦如是　　现化量难思　　　　譬如摩尼珠　　所欲皆随意　　　　佛宝亦如是　　能满诸净愿　　　　譬如光净宝　　遍照于虚空　　　　佛宝亦复然　　普照于群有　　　　譬如八面宝　　照现于诸方　　　　无碍大智灯　　遍照于法界　　　　譬如水清珠　　能清诸浊水　　　　见佛亦如是　　诸根悉清净　　尔时东北方妙变化遍法界愿月王菩萨摩诃萨。承佛威力。观察十方。而说偈言　　　　譬如帝青宝　　照物皆同色　　　　众生见佛时　　同佛菩提色　　　　一一刹尘中　　诸佛现神变　　　　念念常不断　　所化皆清净　　　　甚深希有智　　不可得思议　　　　菩萨乃能知　　群生莫能入　　　　佛身极清净　　具足相庄严　　　　普入于法界　　成就诸菩萨　　　　不可思议刹　　皆现成正觉　　　　降魔坐道场　　菩萨众围绕　　　　释迦无上尊　　于法恒自在　　　　一切极微刹　　神通不可量　　　　菩萨种种行　　无碍妙光明　　　　佛力不思议　　一切皆能现　　　　佛子应善学　　甚深诸佛法　　　　证入诸法中　　无著智境界　　　　法王大威力　　常转妙法轮　　　　所现诸神通　　能净十方界　　　　甚深圆满智　　世间真实宝　　　　佛智大龙王　　随心悉能济　　尔时东南方法慧光明威德王菩萨摩诃萨。承佛威力。观察十方。而说偈言　　　　尽十方三世　　一切大声闻　　　　不能知如来　　所有微妙法　　　　复尽彼三世　　十方诸缘觉　　　　亦不知如来　　所有神通事　　　　况复处流转　　盲瞑诸凡夫　　　　结使之所缚　　而能测佛境　　　　如来无碍智　　过量及非量　　　　离于语言道　　一切无能说　　　　佛以相严身　　凝光如满月　　　　曩劫因修忍　　化现于十方　　　　谛观诸佛力　　三昧及神通　　　　亿劫共思量　　不能知少分　　　　谛观诸佛智　　自觉妙难思　　　　一一功德门　　无能测边际　　　　若有发大愿　　爱乐于佛法　　　　于斯难见境　　通达不为难　　　　若以清净心　　精勤集福智　　　　具足大功德　　闻教能随入　　　　若人依佛慧　　志愿亦弘深　　　　是向佛菩提　　当成一切智　　尔时西南方摧碎一切魔力智幢王菩萨摩诃萨。承佛威力。观察十方。而说偈言　　　　智身无所著　　远离于身相　　　　难思佛境界　　众圣莫能知　　　　不思议净业　　起此微妙身　　　　相好及光明　　三世无能碍　　　　遍照于世间　　法界恒清净　　　　开佛菩提门　　常生一切智　　　　体净无诸垢　　远离一切障　　　　犹如世间日　　普放智光明　　　　永绝三界流　　能除生死怖　　　　成就诸菩萨　　令满菩提愿　　　　显现无量色　　此色无依住　　　　所现虽无量　　一切难思议　　　　佛于一念中　　普现难思事　　　　菩提深境界　　无有能测知　　　　佛于一念中　　显现三世佛　　　　所现虽无尽　　念性曾无异　　　　智者应善思　　念念恒相续　　　　唯智无别业　　专向佛菩提　　　　是法难思议　　性离于言说　　　　亦非心境界　　诸佛从此生　　尔时西北方毗卢遮那愿智星宿幢菩萨摩诃萨。承佛威力。观察十方。而说偈言　　　　净念离痴乱　　勇猛恒持法　　　　圆满智能观　　无尽菩提海　　　　若得决定解　　则能入佛境　　　　自在智从生　　永断诸疑惑　　　　念念心增进　　所行无懈倦　　　　于法常志求　　究竟诸佛法　　　　从彼诸善根　　能生广大信　　　　常乐常观察　　无相无依住　　　　亿劫常修集　　圆满诸善根　　　　皆为佛菩提　　证于无比乐　　　　行于生死中　　不著于生死　　　　于法无疑惑　　常乐佛境界　　　　于诸有为法　　世间虚妄乐　　　　永离贪著心　　专求佛功德　　　　凡夫迷佛智　　没溺生死流　　　　菩萨无著心　　普救咸令出　　　　菩萨无动行　　举世无能测　　　　普现随类身　　等与群生乐　　　　已净菩提智　　于世起慈悲　　　　如日出世间　　光照无边际　　尔时下方破诸盖障勇猛智自在王菩萨摩诃萨。承佛威力。观察十方。而说偈言　　　　无量亿千劫　　佛名难得闻　　　　况复于现前　　见佛除疑惑　　　　如来无尽智　　照世圆满灯　　　　三世流福河　　能令众清净　　　　如来妙色身　　清净无过失　　　　亿劫常瞻仰　　其心无厌足　　　　佛子善观察　　如来妙色身　　　　智净恒无著　　能成自他利　　　　如来深智力　　无尽妙辩才　　　　开佛菩提门　　所说皆无碍　　　　牟尼遍照尊　　导彼难思众　　　　授胜菩提记　　令登解脱门　　　　广大福德聚　　出兴于世间　　　　开悟诸群生　　令集菩提行　　　　曾供养诸佛　　智度恒清净　　　　能破诸惑网　　永除恶道怖　　　　能观两足尊　　发大菩提愿　　　　获佛自在力　　能生大智光　　　　若见人中尊　　求佛心决定　　　　当知如是人　　必获如来智　　尔时上方普遍法界大愿际菩萨摩诃萨。承佛威力。观察十方。而说偈言　　　　牟尼殊特尊　　众德皆圆满　　　　见者心清净　　回向大菩提　　　　如来兴出世　　寂静大慈悲　　　　普转妙法轮　　利益诸含识　　　　佛于无量劫　　勤苦为众生　　　　云何诸众生　　能报大师恩　　　　宁受三涂苦　　备经无量劫　　　　终不舍如来　　而求于出离　　　　宁代诸众生　　永受轮回苦　　　　终不舍如来　　而求于少乐　　　　宁恶道多劫　　受苦闻佛名　　　　不愿生善道　　暂时不闻佛　　　　宁地狱多劫　　受苦常见佛　　　　不愿离三涂　　生无佛法处　　　　何故于恶道　　而无厌离心　　　　由见于法王　　智慧常增长　　　　见佛自在力　　能除一切苦　　　　得入诸如来　　甚深智境界　　　　若得见佛时　　灭除诸恶趣　　　　增长福智芽　　必获菩提果　　　　众生若见佛　　能破种种疑　　　　世出世间乐　　所愿皆圆满　　　　大方广佛华严经卷第二　　　　大方广佛华严经卷第三　　　　罽宾国三藏般若奉　诏译　　　　入不思议解脱境界普贤行愿品　　尔时普贤菩萨摩诃萨。普观一切菩萨众会。欲为开发如来最上师子频申大三昧故。以等虚空界方便。等三世方便。等法界方便。等一切世界。等一切业。等一切众生心。等一切众生欲。等一切众生根。等一切众生成熟时。等一切法光影方便。告诸菩萨言。佛子我今为汝。以十种法门清净名句。开示演说师子频申广大三昧神通境界。何等为十。所谓等虚空界。如来所现遍法界。一切佛刹。极微尘中。一切诸佛出兴次第。及一切刹成坏次第。法门名句。等虚空界。一切佛刹。尽未来际一切劫中。赞叹如来殊胜功德。法门名句。等虚空界。一切佛刹如来出世。显现无量菩提门海。法门名句。等虚空界一切佛刹。如来所坐。最胜道场。菩萨众会。圆满境界。法门名句。一切毛孔。于念念中。出等三世一切诸佛变化身云。充满法界。法门名句。以威神力。能令一身。普现十方一切刹海。光明遍照诸佛世界。法门名句。以威神力能于一切诸境界中。普现三世一切诸佛。种种神变。如观掌中。明了显现。法门名句。能令三世一切佛刹极微尘中。普现三世一切佛刹。极微尘数佛。显现种种神通境界。经于劫海。相续不断。法门名句。能令一切毛孔出声。演说三世一切诸佛。大愿海音尽未来际。加持出生。一切菩萨。法门名句。能令所处师子之座。量同法界。最胜觉解。大菩萨众。庄严道场。遍一切处。尽未来际。转于法轮。无间成熟。相续不绝。法门名句。佛子此十法句。以为其首。有不可说佛刹极微尘数清净名句微妙法品。皆是如来智慧境界。非我及汝所能证知。尔时普贤菩萨。欲重宣此如来所入师子频申广大三昧少分境界。承佛神力。一心瞻仰。观察如来不可思议菩萨众海。观察如来不可思议三昧神通种种变现。观察如来不可思议入出一切诸世界海。观察如来不可思议入一切法幻智境界。观察如来不可思议普现三世一切诸佛悉皆平等。观察如来不可思议无量无边诸语言道开悟一切诸法门海。而说偈言　　　一一毛孔中刹海　　等一切刹极微数　　　佛悉于中坐道场　　菩萨众会共围绕　　　一一毛孔所有刹　　佛悉于中坐道场　　　安处最胜莲华座　　普现神通周法界　　　一毛端处所有佛　　一切刹土极微数　　　悉于菩萨众会中　　皆为宣扬普贤行　　　如来安坐于一刹　　一切刹中无不现　　　十方无尽菩萨云　　普共同来集其所　　　功德光明菩萨海　　百千亿刹极微数　　　俱从会起赞如来　　遍往十方充法界　　　自在游于深法界　　悉住普贤无等行　　　现一切刹放光明　　普入无边诸佛会　　　普于十方一切刹　　安住最胜诸佛所　　　听闻正法具修行　　一一土经无量劫　　　菩萨常修种种行　　皆入普贤愿海中　　　住佛境界德无边　　法海光明无不遍　　　通达普贤广大行　　出生诸佛无尽法　　　赞佛功德海无涯　　现众神通充法界　　　身云普现如尘数　　念念恒周一切刹　　　甘露法雨润群生　　普遍法界令开悟　　尔时世尊。以最胜甚深广大意乐正念思惟。欲令众会诸菩萨等。安住如来师子频申大三昧故。从眉间白毫相中。放大光明。名普照现三世法界门。以不可说佛刹极微尘数光明。而为眷属。普照十方一切刹海。时逝多林菩萨众会。悉见十方尽法界虚空界一切世界所有极微。一一极微。各有一切佛刹极微尘数诸佛国土。种种名字。种种色相。种种庄严。种种清净。种种依住。种种形状。如是一切诸国土中。皆有最胜菩提道场。一一道场。皆有庄严宝师子座。一一座上。皆有菩萨。成等正觉。一切菩萨所共围绕。一切世主。恭敬供养。或见处在不可说佛刹大众会中。转正法轮。其声无碍。遍周法界。或见处在天王宫中。龙王宫中。夜叉王宫。乾闼婆阿修罗迦楼罗紧那罗摩睺罗伽人非人等诸王宫中。及余人间。村营城邑。王都聚落。乃至种种众生住处。现种种神力。说种种法门。所谓。生种种族姓。受种种色身。住种种威仪。示种种相好。佩种种圆光。放种种光网。处种种众会。入种种三昧。起种种神变。现种种威力。发种种音声。出种种言辞。以种种名句。演种种教法。如此会中。菩萨大众见于如来甚深三昧广大神变。如是尽法界虚空界。东西南北。四维上下。遍一切处种种方转变中。种种方法门中。种种方想住中。种种方出生中。种种方分齐中。种种方解起中。种种方海中。皆依于众生心想而住。始从前际。至今现在。所有一切国土身。一切众生身。一切毛孔中。一切极微中。及彼一切虚空界中。一一毛端量处皆有一切刹土。极微尘数。种种刹海。种种业起。相续不断。次第而住。其中所有。道场众会。见佛神力。悉亦如是。以得见佛神通力故。悉能遍入十方三世一切世界众生心中。现其影像。随诸众生。种种乐欲。出妙言音。随其所应。演说诸法。普入众会中。普现众生前。色相有别。智慧无异。遍一切刹。尽未来际。自在示现。常无休息。教化调伏一切众生。其有见此神通力者。皆是毗卢遮那如来。过去修集愿力。善根之所摄受。或昔曾以四摄善根之所摄受。或是往昔见闻忆念亲近供养之所成熟。或是往昔令其发起阿耨多罗三藐三菩提心。或昔曾于如来所。修菩萨行时。经游之处。勇猛精勤。善根所摄。或昔曾于一切佛所。与佛同种相似善根。或是如来于过去时。为求无上一切智故。种种方便教化成熟。是故皆得入于如来不可思议甚深三昧尽法界虚空界广大神变。或有得见入佛法身。或有得见入佛色身。或有得见入佛智身。或有得见入于如来过去所行清净行海。或有得见入于如来究竟圆满功德彼岸。或有得见入于菩萨庄严行轮。或有得见入于菩萨所证诸地。或有得见入于如来成正觉智。或有得见入佛所住诸三昧门平等神变。或有得见入于如来十种智力四无所畏。或有得见入于如来四无碍解辩才大海。入如是等十不可说佛刹极微尘数如来种种大神变海。彼诸菩萨。以种种信。种种解。种种道。种种门。种种入。种种教。种种随顺。种种方所。种种根器。种种国土。种种世界。种种智慧。种种法聚。种种神变。种种方便。种种三昧。以如是等。入于如来神变大海。云何菩萨种种三昧。所谓入一切菩萨普遍庄严法界三昧。菩萨光照三世无碍境三昧。菩萨法界无断智光明三昧。菩萨住一切佛境界三昧。菩萨光照无边虚空际三昧。菩萨入出游戏如来自在力三昧。菩萨勇猛无畏奋迅庄严三昧。菩萨入一切法界方便。漩澓藏三昧。菩萨遍法界如月普现以无碍音演一切法三昧。菩萨种种法云平等庄严三昧。菩萨离垢缯系顶法王幢三昧。菩萨观一切佛智慧海三昧。菩萨无分别光幢照一切世间差别身三昧。菩萨入如来无分别境界身三昧。菩萨大悲藏随一切世间转三昧。菩萨安住一切法无依迹威力三昧。菩萨照一切法最极寂静圆满智三昧。菩萨知诸法空巧能化现遍一切世间三昧。菩萨威力平等普出生一切佛刹三昧。菩萨于一切佛刹现成正觉庄严相三昧。菩萨观一切世间色空三昧。菩萨不著一切世间最胜圆满空三昧。菩萨出生一切如来威力母三昧。菩萨修行入一切佛究竟功德海三昧。菩萨观察一切境界出生神变尽未来际威力三昧。菩萨入一切如来次第本事海三昧。菩萨能以威力尽未来际护持一切如来种性三昧。菩萨以决定解力令现在十方一切佛刹皆清净三昧。菩萨一刹那中普照一切佛差别住处三昧。菩萨深入观察无碍际三昧。菩萨能以威力令一切世界为一佛刹三昧。菩萨出生一切佛变化身三昧。菩萨以金刚智知一切诸根海三昧。菩萨知一切如来同一胎藏身三昧。菩萨知一切法界随所安立悉住心念际三昧。菩萨于一切法界广大刹中现成正觉及般涅槃大威力三昧。菩萨令住最上威力处三昧。菩萨照一切佛刹众生身无分别威力三昧。菩萨入一切佛智慧旋转藏三昧。菩萨知一切法性相差别三昧。菩萨一刹那中以无分别智普见三世法三昧。菩萨念念中普现法界藏身三昧。菩萨以勇猛智如师子王随顺悟解一切如来种姓三昧。菩萨观一切法界圆满智慧眼三昧。菩萨正勇猛趣向十力三昧。菩萨以普遍眼观察一切圆满功德三昧。菩萨遍照出生一切众生色相圆满三昧。菩萨旋转不动藏三昧。菩萨演说一法普入一切法三昧。菩萨于一法以一切言辞差别训释辩才三昧。菩萨演说一切佛无二法句威力幢三昧。菩萨知三世无碍际三昧。菩萨随顺悟解一切劫无差别三昧。菩萨入微细十力方便三昧。菩萨以金刚智起一切菩萨行三昧。菩萨能于十方随心速疾普现身云三昧。菩萨现遍法界成正觉身种种神变三昧。菩萨受一切触安乐幢三昧。菩萨出一切庄严具庄严虚空界三昧。菩萨念念中出等一切世间数变化形像云三昧。菩萨如来无垢月光照虚空三昧。菩萨一切如来加持三昧。菩萨一光照一切法根本差别庄严三昧。菩萨广演一切法义灯三昧。菩萨照十力境圆满三昧。菩萨三世诸佛星宿幢三昧。菩萨一切佛一密藏三昧。菩萨观一切相皆究竟三昧。菩萨无尽福德藏三昧。菩萨见尽无边佛境界三昧。菩萨见一切法如金刚师子吼威力三昧。菩萨现一切如来变化正见平等三昧。菩萨一切佛日念念周行三昧。菩萨一念普照三世法三昧。菩萨普音演说净光等照一切法自性清净三昧。菩萨见一切佛差别力三昧。菩萨见一切佛觉一切差别法界如莲华开敷三昧。菩萨观察诸法如虚空无住处三昧。菩萨一方普出十方海旋转藏三昧。菩萨入一切法界门三昧。菩萨一切法海差别藏身三昧。菩萨以寂静身放差别光照一切众生身三昧。菩萨一刹那心以大愿力出生一切神通三昧。菩萨常于一切处正觉威力普遍三昧。菩萨随顺悟解以一庄严入一切法界三昧。菩萨正念一切佛身普照三昧。菩萨悟解最胜神通智遍一切世界三昧。菩萨一念令无量教字本母普遍法界三昧。菩萨以一教法庄严一切法界法光明三昧。菩萨一切佛威力光明圆满轮三昧。菩萨以行愿网摄一切众生界三昧。菩萨见一切世界不断绝三昧。菩萨莲华吉祥种种神变普游步三昧。菩萨知一切众生身旋转智三昧。菩萨威力普现一切众生前三昧。菩萨悟解一切众生音声言辞秘密海三昧。菩萨观一切众生差别智三昧。菩萨无分别大悲藏三昧。菩萨入一切如来际三昧。菩萨观察一切如来解脱处师子频申三昧。彼诸菩萨。以如是等不可说佛刹极微尘数菩萨三昧。而为方便。入毗卢遮那如来过去所修广大功德念念充满一切法界诸佛三昧大神变海。其诸菩萨。住逝多林。不离如来道场众会。各各自见。普于十方一切佛刹极微尘数广大世界。坐于种种宝莲华藏师子之座。皆已具足广大智慧。普现种种神通境界。已住寂静诸菩萨地。自在出生明利智慧。已得随顺普遍智行。从佛智慧种性而生。已证现前一切智智。得无痴翳清净智眼。善巧调御一切众生。住一切佛平等法性。于一切法。顺悟随解。已能观察一切诸法自性清净。知诸世间究竟寂灭无有所依。普诣十方一切国土。而无所著。常勤观察一切世间。而无所住。普往十方一切刹土。而无所去。已入一切妙法宫殿而无所来。遍于诸法。了达性空。知无积聚。而恒教化成熟众生。示诸众生安乐行处。开示智慧解脱境界。恒以智身。住离贪际。超越一切生死苦海。普示众生诸蕴实际。智光圆满照彻一切。定力坚固无能倾动。于诸众生常起大悲。了一切法悉皆如幻。知诸世间悉皆如梦。观一切佛现差别身悉皆如影。知所说法音声语言悉皆如响。现见诸法生成住持悉皆如化。善能积集最胜行愿。普遍智慧。圆满清净。善巧随顺。究竟寂静。善入总持种智境界。具足无畏诸三昧力。勇猛精进遍修诸行。住法界际获明智眼。到一切法无所住处。修习无边智慧行海。到智波罗蜜究竟彼岸。得般若波罗蜜之所摄持。以神通波罗蜜。度诸众生。依禅波罗蜜。得心自在。证一切佛真实境界。以善巧智开示法藏。以明了智训释文词。以辩才力说无尽法。雄猛无畏能师子吼。常乐观察无差别法。以净慧眼普观一切。无生智月等照世间。观诸众生见真实谛。福智坚固如金刚山。一切譬谕说不能及。增长一切智慧根芽。勇猛精进摧诸魔众。无量智慧威光圆满。身相殊特超诸世间。得一切法无碍智慧。解了诸法尽无尽际。智慧清净住普遍际。能遍随顺入真实际。无相观智常现在前。善巧圆满诸菩萨行。以无二智观诸世间。知诸众生往来所趣。遍诸佛刹得圆满智。于一切法离诸暗障。普放法光照十方界。为诸世间最胜福田。广大愿轮如月普现。福德超胜如须弥山。一切世间无能过者。摧伏一切外道邪论。于一切刹普现其身。以微妙音。演说诸法。普见诸佛心无厌足。已得诸佛自在威力。随所应化。现种种身。乘大智舟。泛生死海。周旋普济。所往无碍。智慧圆满。身光映彻。如日轮出普照世间。随众生心。现众色像。知诸众生根性欲乐。入于无诤清净境界。知一切法自性无生。以自在智。能令一切小大境界互相涉入。决了佛地甚深理趣。知诸世间文字句义。以无尽句说无尽法。于一句中。演出一切修多罗海。具足获得广大智慧陀罗尼身。随所受持。尽未来劫。初无忘失。一念能忆不可说劫宿住之事。一念能了三世一切诸众生心。与诸众生一切诸佛总持法藏。常转清净不退法轮。令诸众生生大智慧入佛境界。具一切智。常善安住甚深三昧。巧能分别一切法句。而于诸法悉无所著。最胜智慧自在游戏。于诸境界。皆得解脱。观察一切净庄严身。其身普入十方法界。随所应化悉能遍往。知诸刹海所有极微。悉于其中现成正觉。于无色性现一切色。能以一方入一切方。其诸菩萨。具足如是无量智慧功德之藏。十方所有一切诸佛。悉共称扬。说其功德。不能令尽。靡不咸在逝多林中。悉见于佛光明所照。深入如来功德大海　　尔时彼诸菩萨。得不思议正法光明照故。其心欢喜。安隐快乐。各于其身及师子座。众宝楼阁。诸庄严具。遍逝多林。凡所受用。一切物中。化出种种大庄严云。充满十方一切法界。所谓于念念中。普放一切微妙广大光明网云。充满法界。遍能开觉一切众生。咸令欢喜。于念念中。出现一切摩尼铃云。充满法界。出微妙音。称扬赞叹三世诸佛一切功德。于念念中。出现一切天音乐云。充满法界。出微妙音。演说众生诸业果报。于念念中。出现一切诸大菩萨种种行愿身色相云。充满法界。悉以妙音。说诸菩萨所有一切广大行愿。于念念中。出现一切如来自在种种神通妙变化云。充满法界。以随类音。遍众生界。演说诸佛广大言音。于念念中。出现一切种种庄严诸相随好菩萨身云。充满法界。遍一切刹。说诸如来普于十方一切国土出兴次第相续不断。于念念中。出现一切三世如来菩提场云。充满法界。显现诸佛成等正觉。普遍观察显示成佛庄严功德。于念念中。出现一切诸大龙王相似身云。充满法界。一一身云遍诸佛刹。普雨一切诸上妙香。于念念中。出现一切诸世间主相似身云。充满法界。一一世主。普遍观察演说普贤菩萨之行。于念念中。出现一切妙宝光明净佛刹云。充满法界。显示十方一切诸佛所转法轮。是诸菩萨。以得如是不可思议光明所照。入于广大不可思议神通境界。法应如是出兴此等不可说佛刹极微尘数种种神变大庄严云尔时文殊师利菩萨摩诃萨。承佛威力。欲重开示逝多林中诸神变事。观察十方。而说偈言　　　汝应观此逝多林　　广博庄严量无际　　　一切身云皆示现　　以佛威神充法界　　　清净色相庄严身　　十方无量诸佛子　　　咸来影现道场中　　众会普观无不见　　　从诸佛子毛孔中　　演佛法音若雷震　　　焰云种种庄严相　　普遍十方一切刹　　　又于宝树华叶中　　出现梵释庄严相　　　动止威仪恒寂静　　从禅定起而游步　　　佛身一一毛孔中　　常现难思众菩萨　　　相好端严甚微妙　　悉与普贤菩萨等　　　逝多林上诸严具　　充遍虚空发妙音　　　赞说三世诸菩萨　　种种庄严功德海　　　逝多林中诸宝树　　亦出无量妙音声　　　演说一切诸群生　　种种业报差别海　　　林中所有诸境界　　悉现三世诸如来　　　十方刹海极微中　　皆起神通无不遍　　　一切刹海极微中　　所有十方诸国土　　　于佛一一诸毛孔　　普遍庄严皆显现　　　宝焰香云皆现佛　　等众生数遍世间　　　一一咸起大神通　　方便随宜而化度　　　如虚空量宝宫城　　尽妙庄严如日现　　　宝藏及与菩提树　　靡不普遍于十方　　　十方三世诸如来　　所有道场菩萨众　　　劫海修行功德相　　一切于此林中现　　　普贤大行诸菩萨　　已于刹海具庄严　　　其数无量等群生　　于此林中无不见　　尔时彼诸菩萨。蒙佛三昧光明照故。一一皆得不可说佛刹极微尘数大悲门。以得如是大悲门故。摄受利益安乐众生。即于其身一一毛孔。各出不可说佛刹极微尘数众色光明。一一光明。各各化现不可说佛刹极微尘数菩萨身云。复出一切世主相似身云。充满十方一切法界普现一切诸众生前。随诸众生身相言音。种种方便教化调伏。令其成熟。或现不可说佛刹极微尘数诸天宫殿退堕无常门。或现不可说佛刹极微尘数一切众生随业受生门。或现不可说佛刹极微尘数梦中境界令心觉悟门。或现不可说佛刹极微尘数一切菩萨圆满诸行门。或现不可说佛刹极微尘数一切菩萨圆满大愿门。或现不可说佛刹极微尘数震动世界门。或现不可说佛刹极微尘数一切如来悉舍内外檀波罗蜜门。或现不可说佛刹极微尘数一切如来修诸功德正行圆满尸波罗蜜门。或现不可说佛刹极微尘数一切菩萨断截肢体心无动乱羼提波罗蜜门。或现不可说佛刹极微尘数一切菩萨勤修种种智慧神通毗梨耶波罗蜜门。或现不可说佛刹极微尘数修诸静虑等持等至神通解脱禅波罗蜜门。或现不可说佛刹极微尘数智光照世般若波罗蜜门。或现不可说佛刹极微尘数勤求佛法为一一名句一一文义。皆舍国城妻子财物无数身命门。或现不可说佛刹极微尘数于诸如来亲近供养。咨求请问一切法要心无疲厌门。或现不可说佛刹极微尘数随诸众生根欲成熟。往诣其所开发示导令其悟入智海光明门。或现不可说佛刹极微尘数一切菩萨大福智聚。摧伏众魔制诸外道胜幢威力门。或现不可说佛刹极微尘数知一切工巧技术明智门。或现不可说佛刹极微尘数知一切众生心行微细差别明智门。或现不可说佛刹极微尘数知一切诸法种类差别殊胜明智门。或现不可说佛刹极微尘数知一切众生种种心乐差别明智门。或现不可说佛刹极微尘数知一切众生根行差别烦恼习气令其除灭明智门。或现不可说佛刹极微尘数知一切众生品类差别业报明智门。以如是等不可说佛刹极微尘数诸方便门。往诣一切众生住处。摄受调伏。而成熟之。所谓。或往梵王宫。或往帝释宫。或时往诣天龙夜叉乾闼婆阿修罗迦楼罗紧那罗摩睺罗伽人非人等阎摩罗界诸王宫中。或往畜生饿鬼地狱之所住处。以平等大悲。平等大愿。平等智慧。平等三昧。教化摄取。而调伏之。彼诸众生。或有见已而调伏者。或有闻已而调伏者。或有忆念而调伏者。或闻音声而调伏者。或闻名号而调伏者。或见圆光而调伏者。或见光网而调伏者。随诸众生心之所乐。皆诣其所。令其获益。而此林中一切菩萨。为欲成熟诸众生故。虽以神力或时现处种种严饰诸宫殿中。或时示现住自楼阁宝师子座。道场众会。所共围绕。充满十方一切刹海。普遍示现。皆令得见。然亦不离此逝多林如来之所。又此菩萨为欲成熟诸众生故。示现无量变化身云。或现其身眷属庄严。或现其身独一无侣。所谓或现沙门身。或现婆罗门身。或现异道出家身。或现苦行身。或现充盛身。或现医王身。或现商主身。或现淫女身。或现妓乐身。或现毗沙门身。或现世主身。或现奉事诸天身。或现工巧技术身。现如是等诸变化身。往诣一切诸众生所。随其所应。起如幻智。于诸世间。犹如帝网。行菩萨行。以种种形相。种种威仪。种种音声。种种言论。种种住处。演说诸法。所谓或说一切世间工巧事业。或说一切福德智慧照世明灯。或说一切所证真实威力加持。或说一切业力所持庄严世趣。或说一切建立十方清净乘位。或说一切圆满智灯照法境界。如是菩萨。虽普周遍十方法界。教化调伏。成熟众生。而亦不离此逝多林如来之所　　　　大方广佛华严经卷第三　　　　大方广佛华严经卷第四　　　　罽宾国三藏般若奉　诏译　　　　入不思议解脱境界普贤行愿品　　尔时文殊师利童子。从善住楼阁出。与无量同行大菩萨众。及常侍卫诸金刚神。普为世间。现大威力身众神。久发坚誓供养诸佛足行神。念昔大愿乐闻正法相续不断主地神。深净大悲庄严法界普润众生主水神。智慧威力光明遍照主火神。摩尼宝冠以严其首主风神。光照十方差别仪式主方神。专勤除灭无明黑闇主夜神。一心开现如来智日主昼神。普遍庄严虚空法界主空神。能勤方便拔济众生出生死海主海神。常勤积集出过心量趣一切智胜幢善根主山神。发大誓愿运度众生称赞诸佛勇猛无倦主河神。常勤守护一切众生菩提心城主城神。常勤守护一切众生诸大龙王。常勤守护一切智城诸夜叉王。常令众生增长欢喜乾闼婆王。常勤除灭一切饿鬼所有饥渴鸠槃茶王。恒愿拔济一切众生度生死海迦楼罗王。愿诸众生普得成就超诸世间如来力身阿修罗王。曲躬恭敬乐见诸佛种种功德摩睺罗伽王。深厌生死常乐瞻仰诸佛相好诸大天王。尊重于佛恭敬供养称扬赞叹诸大梵王。文殊师利。与如是等种种色像威德庄严大菩萨众。及诸世主。前后围绕。从自住处来诣佛所。右绕如来。经无量匝。以诸供具种种供养。供养毕已。顶礼辞退。右绕而出。往于南方　　尔时尊者舍利弗。承佛神力。见文殊师利菩萨。与如是等诸大菩萨。及诸世主种种神通威德自在众会庄严。从逝多林。安详而出。作是思惟。我今当与文殊师利。俱往南方。时舍利弗。即与眷属六十比丘。前后围绕。出自住处往诣佛所。到已顶礼。一心观佛。具白世尊。世尊听许。右绕三匝。作礼辞退。往文殊师利童子所此诸比丘。皆舍利弗之所化度。出家未久。自所同住。所谓海觉比丘。妙德比丘。福光比丘。大悲比丘。电德比丘。净行比丘。天德比丘。实慧比丘。梵胜比丘。寂慧比丘。与如是等六十人俱。曾于过去。供养诸佛。深种善根。于甚深法。悉能悟解。深信趣入最极清净。志行宽博。等佛境界。于佛教法。能正修行悉能了知诸法本性。能大饶益成熟众生。常乐勤求诸佛功德。皆是文殊师利童子之所教化　　尔时尊者舍利弗。将诸比丘。随路而行。观诸比丘。告海觉言。汝可观察文殊师利清净相好庄严之身。诸天及人莫能思议。汝可观察文殊师利圆光映彻普照十方能令众生心生欢喜。汝可观察文殊师利放光明网。微妙庄严。除灭众生无量苦恼。汝可观察文殊师利众会威德。皆是菩萨往昔善根之所摄受。汝可观察文殊师利所行之路。左右八步清净平坦。众宝庄严。汝可观察文殊师利所住之处。周回十方常有道场。显现庄严随逐而转。汝可观察文殊师利所行之路。具足无量福德庄严。左右两边。皆有伏藏。种种珍宝自然而出。汝可观察文殊师利。由昔供养诸佛善根。随其所在有杂宝树。于其树间宝藏开敷。出庄严具。汝可观察文殊师利。随其所在一切世主兴供养云。雨诸供具。周布陈列。以为供养。汝可观察文殊师利。十方诸佛将说法时。悉放眉间白毫光明。来照其身。从顶上入。尔时尊者舍利弗。为诸比丘。称扬赞叹开示演说。文殊师利如是无量种种功德具足庄严。时诸比丘闻是赞已。心意清净。信解坚固。踊跃欢喜。不能自持。形体柔软。诸根和悦。垢障咸尽。忧苦悉除。常见诸佛。恒闻正法。回向趣求一切智智。成就菩萨无碍善根。逮得菩萨无量诸力。出生无尽圆满大悲。发起无边广大誓愿。深入诸度。究竟彼岸。十方佛海。皆悉现前。于佛境界。深生信乐。即白尊者舍利弗言。唯愿和尚。将道我等。亲近于彼胜妙丈夫。时舍利弗。即与俱行诣文殊师利童子所。见已顶礼白言。仁者此诸比丘。愿得奉觐。尔时文殊师利童子。与无量自在神通菩萨围绕。并其大众。种种眷属。如象王回。观诸比丘。时诸比丘。头面礼足。恭敬合掌。白如是言。唯愿。大圣文殊师利。和尚舍利弗。世尊释迦牟尼。悉当证知。我等今以得见大士胜妙丈夫。奉觐瞻礼。恭敬信乐。所有善根。及以我等过去所集福智善根。以此善根。愿令我等。于仁所有如是色身。如是相好。如是音声。如是自在。一切功德。悉当具得　　尔时文殊师利菩萨。告诸比丘言。若善男子善女人。成就十种趣大乘法。无疲厌心。则能速疾深入如来究竟之地。况菩萨地。何等为十。所谓见诸如来。以广大心。亲近供养。心无疲厌。积集成就。一切善根。究竟不退。心无疲厌。勤求一切诸佛正法。心无疲厌。勤行一切菩萨殊胜诸波罗蜜。心无疲厌。普遍修习一切菩萨甚深三昧。心无疲厌。次第趣入三世流转一切诸法。心无疲厌。庄严十方一切刹海。悉令清净。心无疲厌。教化调伏一切众生。皆令成熟。心无疲厌。于一切刹。行菩萨行。经一切劫。心无疲厌。为欲成熟一众生故。修一切刹极微尘数波罗蜜门。成就圆满如来一力。如是次第。为一切众生。成就如来一切智力。心无疲厌。比丘当知。若善男子善女人。成就深信。发此十种无疲厌心。则能长养一切善根。舍离一切生死流转。悉能超出一切世间。不堕声闻辟支佛地。成就如来一切种性。满足菩萨清净大愿。积集一切如来功德。修行一切菩萨诸行。获得如来力无所畏。摧伏众魔及诸外道。灭除一切烦恼习气。入菩萨地。近如来地。时诸比丘闻此法已。即时同证广大三昧。名见一切佛境界无碍眼。得此三昧威神力故。悉见十方一切世界诸佛如来。及其所有道场众会。亦悉见彼一切世界所有众生种种趣类各各差别。亦悉见彼一切世界同异染净各各差别。亦悉见彼一切世界所有极微尘相差别。亦悉见彼诸世界中一切众生所住宫殿。种种庄严。种种成就。及所受用。种种资具。各各差别。及闻彼佛。诸音声海。演说诸法。种种名句。文词训释。性相秘密。悉能解了。亦能观察彼世界中一切众生心行根欲各各差别。亦能忆念彼世界中一切众生过去未来各十生事。亦能忆念彼世界中过去未来各十劫事。亦能忆念彼诸如来十本生事。十成正觉。十转法轮。十种神通。十种记心。十种教诫。十种说法。十种辩才。又由得此三昧力故。即时获得十千真实菩提之心。成就十千甚深三昧。具足十千诸波罗蜜。圆满十千智慧光明。发起十千自在神力。以得如是菩萨三昧种种威神无碍势力所庄严故。令其身心。柔软微妙。增长信乐。住菩提心。坚固不动。尔时文殊师利菩萨。具足安住真实吉祥微妙功德普贤胜行。劝诸比丘。令其安住胜普贤行。住胜行已。入于甚深广大愿海。入愿海已。普遍成就甚深大愿。以得成就大愿海故。得心清净。心清净故得身清净。身清净故得身轻利。身轻利故则得广大不退神通。以得如是大神通故。不离文殊师利足下。普于十方一切世界诸如来所。悉现其身。具足成就一切佛法　　尔时文殊师利菩萨。劝诸比丘。发阿耨多罗三藐三菩提心已。渐次南行。经历人间城邑聚落。至福生城。于其城东。住庄严幢娑罗林中。往昔诸佛曾所止住。教化成熟一切众生大塔庙处。亦是世尊毗卢遮那。于往昔时。行菩萨行。能舍无量难舍之处。是故此林。名称普闻无量佛刹。此处常为天龙夜叉乾闼婆阿修罗迦楼罗紧那罗摩睺罗伽人非人等。恭敬供养。时文殊师利。与诸眷属。到此林已。即于其处。坐师子座。说修多罗。名普照法界圆满光明。百万亿那由他修多罗。以为眷属。说此经时。有无量百千亿那由他诸大龙王并其眷属。闻此法已。自厌龙趣。于佛功德。深生爱乐。咸舍龙身。生人天中。一万诸龙。于阿耨多罗三藐三菩提。得不退转。获有无量无数众生。于三乘中。各得成熟　　时福城人。闻文殊师利住庄严幢娑罗林中大塔庙处。皆从城出。来诣其所。有优婆塞。名曰大慧。与其眷属五百人俱所谓须达多优婆塞。宝德优婆塞。圆光优婆塞。名称天优婆塞。月吉祥优婆塞。月喜优婆塞。月智优婆塞。大智优婆塞。贤护优婆塞。贤吉祥优婆塞。如是等众。前后围绕。来诣文殊师利童子所。到已礼足。右绕三匝。却坐一面　　复有优婆夷。名曰大慧。与其眷属五百人俱。所谓妙圆光优婆夷。梵德优婆夷。吉祥优婆夷。妙臂优婆夷。贤光优婆夷。贤吉祥优婆夷。月光优婆夷。星宿光优婆夷。贤德优婆夷。妙眼优婆夷。如是等众。前后围绕。来诣文殊师利童子所。到已礼足。右绕三匝。却坐一面　　复有童子。名曰善财。与其眷属五百人俱。所谓善禁童子。善戒童子。善威仪童子。善行童子。善思惟童子。善智童子。善慧童子。善眼童子。善臂童子。善光童子。如是等众。前后围绕。来诣文殊师利童子所。到已礼足。右绕三匝。却坐一面　　复有童女。名曰妙贤。与其眷属五百人俱。所谓大慧童女。善贤童女。端严面童女。坚善慧童女。吉祥贤童女。吉祥智童女。供养德童女。吉祥圆光童女。妙觉童女。如是等众。前后围绕。来诣文殊师利童子所。到已礼足。右绕三匝。却坐一面　　尔时文殊师利童子。知福城人悉已来集。普遍观察。随其心乐。即以神力。现自在身。威光赫奕。蔽诸大众。以大慈力。令其众会。皆得安隐清凉快乐。以大悲力。起说法心。普遍成就。以大智力。令其开悟。灭除一切烦恼心垢。以无碍辩。将说甚深广大佛法复于是时。观察善财。以何因缘。而立此名。知此童子初入胎时。于其宅内。自然而出七宝楼阁。其楼阁下。有七伏藏。于其藏上。生七宝芽。所谓金银琉璃玻璃赤珠。砗磲码瑙。善财童子。处胎十月。然后诞生。形体端正。肢分具足。其七伏藏。纵广高下。量各七肘。忽自开现。光明照耀。内外家族。视之无厌。复于宅中。自然而有五百宝器。珍奇杂宝。各各盈满。所谓金刚器中。盛满诸香。于香器中。盛种种衣。美玉器中。盛满饮食。摩尼器中。盛满杂宝。黄金器中。盛满银粟。白银器中。盛满金粟。金银器中。盛满琉璃。琉璃器中。盛满金银及摩尼宝。玻璃器中。盛满砗磲。砗磲器中。盛满玻璃。码瑙器中。盛满赤珠。赤珠器中。盛满码瑙。星幢摩尼器中。盛满水精摩尼。水精摩尼器中。盛满星幢摩尼。如是等五百宝器。自然出现。复于宅中。遍雨种种珍宝财物。及诸资具。一切库藏。悉皆充满。以此事故。父母亲属。及善相师。共呼此儿。名曰善财。又知此童子。已曾供养过去诸佛。深种善根。信解广大。常乐亲近诸善知识。身语意业。皆无过失。勇猛精进。净菩萨道。求一切智。成佛法器。心行清净。犹如虚空　　尔时文殊师利菩萨。如是观察善财童子殊胜相已。熙怡微笑。安慰开谕。广为演说一切佛法。所谓说一切佛积集法。说一切佛相续法。说一切佛次第深入法。说一切佛众会清净法。说一切佛法轮化导法。说一切佛色身相好清净法。说一切佛法身普遍成就法。说一切佛无碍辩才法。说一切佛圆满庄严法。说一切佛平等无二法　　尔时文殊师利童子。为善财童子。及诸大众。说此法已。复以种种善巧方便。殷勤劝谕。令其开觉增长势力。生大欢喜。发阿耨多罗三藐三菩提心。又令善财。忆念过去所种善根。复为福城一切人众。随其根欲。显现神通。如所应度。广为说法。然后而去　　尔时善财童子。从文殊师利童子所。闻说诸佛如是种种胜妙功德大威力已。勤求爱乐阿耨多罗三藐三菩提。随逐文殊师利。瞻恋不舍。一心归向。合掌谛观。而说偈言　　　有大智慧威神力　　行菩提行利众生　　　无量境界誓当求　　唯愿仁尊哀听许　　　爱水深浚为池堑　　憍慢高举为垣墙　　　诸趣出入为门户　　三有难超作城郭　　　痴闇无明常所覆　　贪恚炽盛火恒烧　　　魔王自在处其中　　愚童凡夫依止住　　　谄诳忿恨惑乱戏　　贪欲所缠如罥索　　　疑惑所蔽若生盲　　恒行险趣诸邪道　　　常为悭嫉之所缚　　入于三涂八难中　　　五趣轮回不觉知　　恒受生老病死苦　　　灭惑大悲清净日　　智光普照圆满轮　　　能竭生死烦恼海　　愿降慈光少观察　　　圆满大慈清净月　　福德光明无垢轮　　　一切众生咸施安　　愿赐清凉少观察　　　一切法界功德王　　白业成就为轮宝　　　所向导前无所碍　　愿顺我心垂教敕　　　广博福智大商主　　勇猛不退求菩提　　　普利一切诸众生　　唯愿垂悲拔济我　　　身被最胜忍辱甲　　手提明利智慧剑　　　常能自在破魔军　　愿雄猛者守护我　　　安住妙法须弥顶　　绕以三昧诸天女　　　摧灭业惑阿修罗　　真实帝释愿观我　　　三有昏闇凡愚宅　　烦恼轮回地趣因　　　仁尊永灭尽无余　　照世真灯示我道　　　众生恶趣行已除　　修治善道咸清净　　　度诸有海桥梁者　　示我真乘解脱门　　　常乐我净颠倒想　　厚重邪执常迷覆　　　明利智眼悉能除　　开我真乘解脱路　　　善了真谛无迷惑　　于诸法中无所畏　　　调伏众生自在人　　愿示于我菩提道　　　安住如来正见地　　增长诸佛功德树　　　雨一切佛妙法华　　愿速示我菩提道　　　去来现在一切佛　　如日光明出世间　　　为众能开甘露门　　彼所得道愿宣说　　　能善解除诸业缚　　巧转诸乘妙法轮　　　智慧决了自在人　　示我普焰摩诃衍　　　大悲为毂行愿轮　　信辖深固坚忍轴　　　净功德宝真实辕　　令我载此菩提乘　　　一切总持圆满箱　　慈愍普覆庄严盖　　　妙辩才音铃震响　　令我载此最上乘　　　清净戒品为茵蓐　　诸妙三昧为采女　　　法鼓洪音警有情　　令我载此摩诃衍　　　具足四摄无尽藏　　庄严璎珞功德宝　　　自他惭愧为羁鞅　　令我载此无上乘　　　常放大舍圆满光　　恒涂净戒真实香　　　永灭烦恼疮疣者　　令我载此最胜乘　　　三业调伏不退轮　　六根寂静三昧箱　　　最胜智慧方便轭　　令我载此妙法乘　　　大愿回向善御者　　总持诸法坚固力　　　智慧周旋常遍转　　令我载此速疾乘　　　交络普贤诸行网　　悲心广运能徐转　　　所行无畏得安详　　令我载此无上乘　　　任持坚固等金刚　　妙智巧成如幻事　　　一切障碍皆能断　　令我速载普贤乘　　　大慈无垢等群生　　普与世间贤圣乐　　　净智如空照法界　　愿速令我载此乘　　　能净一切业惑尘　　亦断世间流转苦　　　摧伏诸魔及外道　　令我载此妙法乘　　　智慧境界等虚空　　行力庄严遍法界　　　普满一切群生欲　　愿速令我载此乘　　　志乐清净量难穷　　无明爱见皆除灭　　　利益一切心无尽　　愿速令我载此乘　　　愿力如风速疾行　　定心安住恒无动　　　普运一切诸含识　　愿速令我载此乘　　　坚誓如地永无倾　　大悲如水恒饶益　　　勇健荷担无疲倦　　愿速令我载此乘　　　普照众生智慧日　　四摄光明圆满轮　　　总持胜妙清净光　　愿示于我咸令见　　　能于劫海勤修学　　一切种智圆满因　　　摧灭坚执有为城　　与我如是金刚智　　　仁于诸佛大智海　　获是智海广无涯　　　一切佛德靡不充　　善哉大圣当宣说　　　已入法王妙法城　　已冠智王大智冠　　　已系诸佛离垢缯　　最胜智眼愿观察　　尔时文殊师利菩萨。如象王回。观察善财。作如是言。善哉善哉。善男子。汝已能发阿耨多罗三藐三菩提心。复欲亲近诸善知识行菩萨行。问诸菩萨所行之道。善男子。亲近供养诸善知识。是集一切智。最初因缘。由乐亲近善知识故。令一切智疾得成满。是故于此。勿生疲厌。善财白言。圣者唯愿慈悲。广为我说。我应云何学菩萨行。应云何修菩萨行。应云何起菩萨行。应云何行菩萨行。应云何满菩萨行。应云何净菩萨行。应云何转菩萨行。应云何深入菩萨行。应云何出生菩萨行。应云何观察菩萨行。应云何增广菩萨行。应云何成就菩萨行。应云何令普贤行速得圆满。尔时文殊师利菩萨。为善财童子。而说偈言　　　善哉清净功德海　　佛子能来至我所　　　发起广博大悲心　　勇猛志求无上觉　　　为欲度脱诸有情　　一切世间流转苦　　　已发大愿深如海　　勤修一切菩萨行　　　若有菩萨心坚固　　久处生死无疲厌　　　彼当具足普贤行　　得佛功德无能坏　　　福德威光福德星　　福德生处福德海　　　汝能普为诸众生　　誓修普贤清净行　　　汝见无边诸佛土　　去来现在一切佛　　　亦闻所转妙法轮　　念力忆持无忘失　　　汝于十方一切刹　　普见无量诸如来　　　愿海清净悉皆成　　具足菩萨尘沙行　　　汝入方便大法海　　安住如来功德地　　　导师胜行汝当修　　当成一切无师智　　　汝于一切广大刹　　所有刹土微尘劫　　　于中修习普贤行　　成就最胜菩提道　　　汝于无边劫海中　　普遍十方一切刹　　　为欲成满诸大愿　　修行普贤诸妙行　　　此中无量诸众生　　闻汝愿已皆欢喜　　　悉发广大菩提意　　专心愿学普贤乘　　尔是文殊师利菩萨。说此偈已。告善财童子言。善哉善哉。善男子。若有众生。能发阿耨多罗三藐三菩提心。是事为难。能发心已。复欲勤求行菩萨行。倍更为难。善男子。汝今发心。求菩萨道。为欲成就一切智智。应当勤求真善知识。善男子。求善知识。勿生疲懈。见善知识。勿生厌足。于善知识。所有教诲。当念随顺。不应违逆。于善知识。善巧方便。但应恭敬。勿见过失。善男子。于此南方。有一国土。名为胜乐。其国有山。名曰妙峰。彼有比丘。名吉祥云。汝可往问。菩萨云何学菩萨行。菩萨云何修菩萨行。乃至菩萨云何。于普贤行。疾得圆满。善男子。彼善知识。当为汝说具足圆满普贤行愿。时善财童子。闻是语已。心生欢喜。踊跃无量。于彼比丘。深生渴仰。于文殊师利。殷勤恋慕。顶礼双足。绕无数匝。悲泣流泪。辞退而去　　尔时善财童子。渐次南行。往胜乐国。登妙峰山。于其山上。东西南北。四维上下。周遍求觅。经于七日。竟不能见。由为勤求善知识故。捐舍身命。无饥渴想。正念观察。心安无退。过七日已。见彼比丘。在别山上徐步经行。即前往诣。顶礼双足。右绕三匝。合掌而住。白言。圣者。我已先发阿耨多罗三藐三菩提心。而未知菩萨云何学菩萨行。云何修菩萨行。云何起菩萨行。云何行菩萨行。乃至云何于普贤行。疾得圆满。我闻圣者。善能诱诲。唯愿慈哀。为我宣说。云何菩萨。速得成就阿耨多罗三藐三菩提。时吉祥云比丘。告善财言。善哉善哉。善男子。汝已能发阿耨多罗三藐三菩提心。是事为难。复能请问行菩萨行。难中之难。所谓勤求菩萨道。勤求菩萨境界。勤求菩萨广博净行。勤求菩萨出现神变。勤求菩萨示现广大诸解脱门。勤求菩萨示现世间种种作业。勤求菩萨随顺众生种种心行。勤求菩萨示现入出生死涅槃。勤求菩萨于为无为心无所著。勤求菩萨除断众生种种烦恼微细过失。善男子。我得自在决定解力。信眼清净。智行照耀。普眼明彻。具清净行。慧眼遍观一切境界。善巧方便离一切障。以清净身。普诣十方一切国土。恭敬供养一切诸佛。以信解力。常念十方一切诸佛。以总持力。受持十方一切佛法。以智慧眼。常见十方一切诸佛。所谓见于东方。一佛二佛。十佛百佛。千佛百千佛。亿佛百亿佛。千亿佛百千亿佛。那由他亿佛。百那由他亿佛。千那由他亿佛。百千那由他亿佛。乃至见无数无量。无边无等。不可数。不可称。不可思。不可量。不可说。不可说不可说佛。乃至见阎浮提极微尘数佛。四天下极微尘数佛。小千世界极微尘数佛。中千世界极微尘数佛。大千世界极微尘数佛。十佛刹极微尘数佛。百佛刹极微尘数佛。千佛刹极微尘数佛。百千佛刹极微尘数佛。亿佛刹极微尘数佛。百亿佛刹极微尘数佛。千亿佛刹极微尘数佛。百千亿佛刹极微尘数佛。那由他亿佛刹极微尘数佛。乃至见不可说不可说佛刹极微尘数佛。如见东方一切诸佛。南西北方。四维上下。所见诸佛。亦复如是。随其所见。一一方中。所有诸佛。种种色相。种种形貌。种种神通。种种受用。种种游戏。种种众会庄严道场。种种光明无边照耀。种种宫殿庄严国界。种种寿量示有修短。随诸众生种种心乐。示现种种成正觉门。于大众中。广现神变。作师子吼度脱众生。善男子。我唯得此忆念一切诸佛平等境界无碍智慧普见法门。如诸菩萨摩诃萨。无量智慧具足圆满清净行门。岂能了知所有边际。所谓智光普照差别境界念佛门。常见诸佛种种国土宫殿庄严悉现前故。令安住种种增上意乐念佛门。随诸众生心之所乐。皆令见佛得清净故。令安住究竟佛力念佛门。令入如来十种力中随顺行故。令安住种种如来究竟正法念佛门。见一切佛。演说正法。咸听闻故。遍照十方无差别藏念佛门。普见一切诸世界中等无差别诸佛海故。入不可见极微细处念佛门。彻见一切微细境中如来神变自在事故。住种种劫念佛门。于一切劫。常见诸佛。施作佛事。咸亲近故。住一切时念佛门。于一切时。常得见佛。与佛同住。不相离故。住一切刹念佛门。一切刹土。咸见佛身。超过世间。无等比故。住一切世念佛门。随于自心所有乐欲。普见三世诸如来故。住一切境念佛门。普见一切诸境界中。诸佛相续。咸出兴故。住一切性寂灭念佛门。于念念中。见一切刹一切诸佛示涅槃故。住一切时处念佛门。于一日中。见一切佛。从其住处。而往化故。住一切境广大念佛门。见一切佛结跏趺坐一一佛身满法界故。住一切法微细念佛门。于一毛孔。见不可说诸佛出兴。咸至其所。而承事故。住刹那际庄严念佛门。于一念中。见一切刹皆有诸佛成等正觉现神变故。住一切法念佛门。见一切佛出兴于世以智慧光转法轮故。住自在心念佛门。随其自心所有欲乐。一切如来。现其影像。咸得见故。住一切业念佛门。能随法界一切众生所修行业。为现其身令觉悟故。住一切神变念佛门。见一切佛住于广大香水海中。坐莲华台。普现神变。满十方故。住等虚空界念佛门。观察如来所现身云庄严法界虚空界故。如是等无量无数念佛门。而我云何能知能说彼功德行。善男子。南方有国。名曰海门。彼有比丘。名为海云。汝往彼问。菩萨云何学菩萨行。修菩萨道。海云比丘。能善分别开发广大善根因缘。当令汝入广大助道位。当令汝成广大善根力。当为汝说发菩提心因。当令汝生广大乘光明。当令汝得广大波罗蜜。当令汝入广大诸行海。当令汝转广大誓愿轮。当令汝净广大庄严门。当令汝起广大慈悲力。时善财童子。礼吉祥云比丘足。绕无数匝。殷勤瞻仰。恋慕而去　　　　大方广佛华严经卷第四　　　　大方广佛华严经卷第五　　　　罽宾国三藏般若奉　诏译　　　　入不思议解脱境界普贤行愿品　　尔时善财童子。闻善知识教。一心正念。随顺思惟所有智慧光明门。随顺通达所有甚深解脱门。随顺忆持所有自在三昧门。随顺敬奉所有清净教诲门。随顺观察所见诸佛威德门。随顺欣乐所见诸佛住处门。随顺解了所见诸佛轨则门。随顺思念所见诸佛出现门。随顺趣入所见诸佛法界门。随顺安住所见诸佛境界门。渐次南行。向海门国。诣海云比丘所。顶礼双足。绕无数匝。于前合掌。白言圣者。我已先发阿耨多罗三藐三菩提心。欲入甚深最上智海。而未知菩萨云何能具菩萨行。长养菩提种。云何能舍凡夫家。生于如来家。云何能度生死海。入佛智慧海。云何能离凡愚地。入佛最胜地。云何能断生死流。入佛净行流。云何能坏生死轮。成就大愿轮。云何能灭魔境界。显示佛境界。云何能竭爱欲海。增长大悲海。云何能闭三涂八难门。开人天涅槃门。云何能出三有系缚城。入种智解脱城。云何能弃舍一切珍玩资具。饶益摄受一切众生。唯愿慈哀。为我宣说。时海云比丘。告善财言。善男子。汝已发阿耨多罗三藐三菩提心耶。善财言唯。我已先发阿耨多罗三藐三菩提心。海云告言。善哉善哉。善男子。发菩提心者。不可得闻。何况自能深心发趣。善男子。若诸众生。未曾修种深固善根。则不能发阿耨多罗三藐三菩提心。是故菩萨。要得平等无碍境界普门善根光明照故。要得真实巧方便藏正道三昧光明照故。要得积集功德海藏广大福聚庄严身故。要得增长种种白法。念念出生无休息故。要能供事真善知识。咨问法要。无疲厌故。要舍悭吝。无所藏积。于身命财。无爱著故。要离憍慢。心无高下。安住不动。如大地故。要恒慈愍。随顺众生。平等饶益。无违逆故。要处生死。于恶趣中。度苦众生。心不舍故。要恒观察如来境界。欣求修习。至究竟故。要恒利益安乐一切诸众生故。如是乃能发菩提心。发菩提心者。所谓拔济苦恼诸众生故。发大悲心。平等福祐诸众生故。发大慈心。除灭众生诸苦蕴故。发安乐心。为息众生不善心故。发饶益心。救护怖畏诸众生故。发哀愍心。舍离执著障碍法故。发无著心。普遍法界诸佛刹故。发广大心。等虚空界无不往故。发无边心。见一切佛妙色身故。发无垢心。观三世法智无尽故。发清净心。为欲普入一切智智甚深海故。发大智心。发如是等种种心故。是名菩萨发菩提心　　善男子。我初止住此海门国。十有二年。常以十事。观察大海。而为境界。所谓思惟大海宽广难量。思惟大海深难得底。思惟大海同一咸味。思惟大海出生众宝。思惟大海吞纳众流。思惟大海水色差别不可思议。思惟大海种种众生之所依住。思惟大海容受无量大身众生。思惟大海能受大云所雨之雨。思惟大海究竟恒满无有增减。善男子。我复思念世间之中。颇有深广过此海不。乃至容受常无增减。过此海不。善男子。我作如是思惟之时。从大海中。有大莲华。众宝庄严欻然出现。以无能胜帝青颇胝迦金刚摩尼王宝为茎。毗琉璃摩尼王宝为台。无垢清净阎浮檀金为叶。随时芬馥。白栴檀香沉水妙宝。而为其藏。黄色映彻码瑙宝王。以为其须。百万摩尼宝庄严网。罗布其上。凡所庄校。周圆无际。光荣四照。弥覆大海。百万欲天王。普雨种种天宝天华。天鬘天香。天烧香。天涂香。天末香。天妙衣服。天幢幡盖。如云而下。百万龙王。起大香云。雨众香水。百万夜叉王。献以种种珍奇宝藏。百万罗刹王。各以慈心。合掌观察。百万乾闼婆王。以妙乐音。歌咏赞叹。百万阿修罗王。执持其茎。曲躬而立。百万迦楼罗王。衔诸璎珞。妙宝缯带。四面垂下。百万紧那罗王。起饶益心。欢喜爱乐。百万摩睺罗伽王。起清净心。恭敬礼拜。百万人王。起殷重心。合掌瞻仰。百万转轮圣王。各以七宝庄严供养。百万梵天王。头顶礼敬。百万净居天。恭敬合掌。百万主海神。俱时出现。恭敬作礼。百万主火神。各持种种妙宝庄严。百万味光摩尼宝。光明普照。百万净福摩尼宝。布散庄严。百万遍照摩尼宝。为清净藏。百万离垢藏摩尼宝。其光赫奕。百万吉祥藏摩尼宝。放妙光明。百万妙藏摩尼宝。光照无边。百万阎浮幢摩尼宝。周布行列。百万不可坏金刚摩尼宝。清净庄严。百万日藏摩尼宝。广大清净。圆光普照。百万可爱乐摩尼宝。显现众色。具足庄严。百万心王摩尼宝。放杂色光。雨无尽宝。此大莲华。所有庄严。皆从如来过去积集出世广大善根所生。令诸菩萨。各于此华。信愿成满普于十方一切世界。无不显现。从如幻观香王业生。以无生法。所庄严故。从如梦观离相法生。以无作法之所印故。从无染著离诤法生。随境观察。无所著故。恒出妙音。演说如来广大境界。其声充满一切诸佛清净刹土。假使无数百千亿劫。以妙辩才。称赞此华功德无尽善男子。我时于此莲华之上。见有如来结跏趺坐。相好具足。形量高广。上至有顶如来所处。宝莲华座。不可思议。道场众会。不可思议。圆满智慧。不可思议。圆光照耀。不可思议。威仪随现。不可思议。光明炽盛。不可思议。诸相随好。不可思议。变现自在。不可思议。神通调伏。不可思议。清净妙色。不可思议。无见顶相。不可思议。舌相长广。不可思议。辩才善巧。不可思议。圆音普演。不可思议。无量智力。不可思议。清净无畏。不可思议。无碍解智。不可思议。忆念彼佛。往修本行。不可思议。菩提自在。不可思议。法雷震吼。不可思议。普门示现。不可思议。种种庄严。不可思议。随其左右。见各差别。不可思议。普遍饶益。咸令成熟。不可思议善男子。时彼如来。于莲华上。则伸右手。而摩我顶。为我演说普眼法门。显发一切菩萨诸行。开演一切如来境界。阐扬一切诸佛妙法。光照一切诸佛刹土。圆满一切诸佛相好。摧伏一切外道邪论。散灭一切诸魔军众。能令一切众生欢喜。调伏一切众生烦恼。能照一切众生心行。善了一切众生根性。能以威力。普转法轮。随众生心。悉令开悟。我从彼佛。得闻于此普眼法门。受持读诵。忆念思惟。假使有人。以大海量墨。须弥聚笔。书此无尽广大海藏普眼法门。一品中一门。一门中一法。一法中一义。一义中一句。乃至少分。尚不可得。何况尽能具足书写。善男子。我于彼佛。千二百岁。受持如是普眼法门。相续不断。于日日中。常以十种陀罗尼门。领受记持十无数品。所谓以闻持陀罗尼光明。领受无数品。以寂静门陀罗尼光明。趣入无数品。以无边旋陀罗尼光明。普入无数品。以随地观察普遍照耀陀罗尼光明。分别无数品。以具足威力陀罗尼光明。普摄无数品。以莲华庄严陀罗尼光明。引发无数品。以微妙言音陀罗尼光明。开演无数品。以虚空藏陀罗尼光明。显示无数品。以光聚山陀罗尼光明。增广无数品。以海藏普持陀罗尼光明。辨析无数品。善男子。是时十方一切世界。各有无量诸众生等。为听法故。而来我所。所谓天王。龙王。夜叉王。乾闼婆王。阿修罗王。迦楼罗王。紧那罗王。摩睺罗伽王。人王。梵王。如是诸王。并其眷属。来诣我所。咨问我法。我悉为其次第开演。分别解说。咸令欢喜。心生爱乐。深信趣入。悟解成就。安住于此诸佛菩萨光明妙行普眼法门。善男子。我唯知此普眼法门。如诸菩萨摩诃萨。深入一切菩萨行海。随其愿力。皆清净故。深入一切广大愿海。尽一切劫。住世间故。深入一切诸众生海。随其心行。普饶益故。深入一切众生心海。出生无碍十力智故。深入一切众生根海。随时调伏令成熟故。深入一切同异刹海。为满本愿悉严净故。深入一切无尽佛海。常愿承事。兴供养故。深入一切正觉法海。能以智慧。咸悟入故。深入一切佛功德海。于真实道。具足修故。深入一切诸言辞海。遍一切刹。转法轮故。而我云何。能知能说彼功德行。善男子。从此南行。六十由旬。楞伽道边。有一聚落。名为海岸。彼有比丘。名曰妙住。汝诣彼问。菩萨云何。令菩萨行速得清净。时善财童子。礼海云足。右绕瞻仰。辞退而去　　尔时善财童子。随顺思惟善知识教。专心忆念普眼法门。专念如来神变威力。忆持微妙法句身云。趣入无边法门教海。观察善友威仪法式。游泳甚深法海漩澓。普遍趣入虚空法界。净治法眼所有翳障。捃拾善友所集法宝。如是作意。渐次南行。至楞伽道海岸聚落。观察十方。周遍求觅妙住比丘。见彼比丘在虚空中。经行来往。不思议数诸净居天与宫殿俱。于虚空中。恭敬合掌。发弘誓愿。而为供养。不思议数诸梵天王。曲躬合掌。出妙音声。以人间法。称扬赞叹。而为供养。无数千万欲界诸天。及诸天王。恭敬围绕。满虚空中。布天华云。雨天华雨。作天妓乐。出妙音声。无数缯绮。宝幢幡盖。种种严饰。悉遍虚空。而为供养。复有无数诸大龙王。于虚空中。兴不思议沉水香云。普遍虚空。震雷激电。而为供养。无量不思议数诸夜叉王。各以眷属。周匝围绕。恭敬守护而为供养。无量不思议数诸罗刹王。与诸眷属。其形长大。甚可怖畏。咸起慈心亲近瞻仰。而为供养。无量阿修罗王。兴不思议摩尼宝云。放大光明。遍满虚空。雨种种宝。庄严照耀。而为供养。无数迦楼罗王。作童子形。诸妙采女。之所围绕。起大慈愍。无杀害心。恭敬合掌。而为供养。无数紧那罗王。拊击众乐。演出种种微妙音声。复以种种称法言辞。歌咏赞叹。而为供养。无数摩睺罗伽王。持不思议上妙微细天诸衣服。亲近随逐。周回布列。而为供养。无量主海神。作诸妓乐。啸和雅音。而为供养。善财童子。见此比丘。于虚空中。经行自在复有如是。供养之事。充满虚空。欢喜踊跃。不能自持。五体投地。一心敬礼。良久乃起。合掌白言。圣者。我已先发阿耨多罗三藐三菩提心。而未知菩萨云何勤求佛法。云何积集佛法。云何满足佛法。云何熏习佛法。云何修行佛法。云何净治佛法。云何随顺佛所行法。云何通达佛算数法。云何增长佛普遍法。云何清净佛究竟法。云何总摄佛功德法。云何能入佛随顺法。我闻圣者。善能诱诲。唯愿慈悲。为我宣说菩萨云何恒见诸佛。闻法勤修。而不舍离。菩萨云何恒同一切菩萨善根。而不舍离。菩萨云何恒以智慧。证诸佛法。而不舍离。菩萨云何恒以大愿。饶益众生。而不舍离。菩萨云何恒修一切菩萨事业。而不舍离。菩萨云何恒住劫海。修行无厌。而不舍离。菩萨云何恒住刹海。普遍庄严。而不舍离。菩萨云何恒依佛力。悉能知见诸佛神变。而不舍离。菩萨云何恒于六趣。自在受生。住无住道。而不舍离。菩萨云何恒受诸佛正法云雨。悉能忆持。而不舍离。菩萨云何恒发智光普照三世佛所行处。而不舍离。唯愿慈哀。为我开演　　尔时妙住比丘。告善财言。善哉善哉。善男子。汝已能发阿耨多罗三藐三菩提心。今复志求一切智法。及自觉法。善男子。汝能发心。深信爱乐。殷勤不舍。请问于我。汝当谛听。今为汝说。善男子。我得菩萨普遍速疾勇猛不空供养诸佛成熟众生解脱门。常于此门。若行若止修习思惟。或入或出随顺观察。即时获得智慧光明。名普照诸法。究竟无碍。由得如是智光明故。知诸众生种种心行。无所挂碍。知诸众生种种殁生。无所挂碍。知诸众生宿住之事。无所挂碍。知诸众生未来劫事。无所挂碍。知诸众生现在世事。无所挂碍。知诸众生种种言音随俗差别。无所挂碍。知诸众生种种疑网咸为决了。无所挂碍。知诸众生种种根性受法差别。无所挂碍。知诸众生应受化时悉往调伏。无所挂碍。知诸时分。刹那腊缚。牟呼栗多。昼夜年劫。延促相入。无所挂碍。知三世海诸法流转相续次第。无所挂碍。知诸佛刹无量差别。能以其身遍往十方。无所挂碍。何以故。以得无住无作无行神通力故。善男子。我以得此神通力故。于虚空中。或行或住。或坐或卧。乃至现作种种威仪。隐显自在。或以一身分为多身。或以多身合为一身。或以其身来往入出。穿度石壁。而无障碍。或于空中。结跏趺坐。自在往来。犹如飞鸟。入地如水。履水如地。遍身上下。普出烟焰。光明炽盛。如大火聚。或时震动一切大地。或时以手扪摸日月。或现威德。超自在天。或现大身过于梵世。或以神力。转变自在。或现烧香云盘旋如盖。弥覆十方。或现宝焰云。光明炽盛。普照一切。或现变化云。其身随类等众生界。或现光网云。具足众色。映彻无碍。或现其身。于一念顷。过于东方一世界。十世界。百世界。千世界。百千世界。亿世界。百亿世界。千亿世界。百千亿世界。百千亿那由他世界。乃至无数世界。无量世界。无边世界。无等世界。不可思世界。不可量世界。不可称世界。不可说世界。不可说不可说世界。乃至。或过阎浮提极微尘数世界。乃至过不可说不可说佛刹极微尘数世界。如是一切世界海中。所有一切世界出生中。一切世界方处中。一切世界旋转中。一切世界普遍中。一切世界变化中。一切世界名字中。一切世界法门中。一切世界时劫中。一切世界微细中。一切世界菩提场中。一切世界庄严具中。一切世界大众会中。如是一切种种世界。其中所有一切刹土。皆有如来现成正觉。彼诸如来。一一复现一切佛刹极微尘数大众集会差别之身。我悉于彼一切佛所。普现其身。于一一身。普雨一切诸佛刹海极微尘数诸供养云。所谓一切华云。一切香云。一切鬘云。一切盖云。一切幢云。一切幡云。一切帐云。一切网云。一切末香云。一切涂香云。一切衣服云。以一切身。各持如是诸供具云。而为供养。一一如来所转法轮种种宣说。所谓。广说。略说。赞说。毁说。明了说。隐密说。有余说。无余说。不定说。决定说。我皆悟解。忆念受持。一一国土。诸佛刹海。所有庄严。我皆忆持。曾无忘失。如于东方。南西北方。四维上下。亦复如是。善男子。如是一切诸世界中。所有众生。若闻我名。若见我身。或睹经行止住之处。或以一心。礼拜供养。或时散乱怀疑不信。如是一切。皆决定于阿耨多罗三藐三菩提。得不退转。彼诸世界一切众生。我皆明见。随其大小。胜劣苦乐。示同其形。随所应度。教化调伏而成熟之。随有众生亲近我者。悉令安住如是法门。善男子。我唯知此普遍速疾勇猛不空供养诸佛成熟众生无碍解脱门。如诸菩萨摩诃萨。具足受持大慈悲戒。波罗蜜戒。住大乘戒。不离菩萨道戒。不著一切法戒。不舍菩提心戒。不堕二乘地戒。常以佛法为所缘戒。心常忆念一切智戒。所发志乐等虚空戒。一切世间无所依戒。不缺漏戒。不浊乱戒。无遗失戒。不杂染戒。不追悔戒。无厌怠戒。清净戒。离尘戒。无垢戒。如是菩萨。戒行功德无量无边。而我云何能知能说。善男子。从此南方。有一国土。名达逻比叱。其国有城。名金刚层。中有大士。名曰弥伽。汝往彼问。菩萨云何。学菩萨行云何修菩萨道。时善财童子。礼妙住足。右绕瞻仰。辞退而去。尔时善财童子。一心随顺善知识教。正念观彼法光明门。以清净心深信趣入。念法威力顺佛所行。专心忆持。绍三宝种。叹离欲性。念善知识。普遍观察。照明三世。忆本大愿。随顺修行。以无碍心。入众生界。常勤作意。救护世间。于诸有为。心无倚著。观一切法根本自性。念念流入一切智海。普遍严净一切佛刹。于诸如来道场众会。心无依住。如是观察。渐次南行。至达逻比吒国。入金刚层城。周遍求觅。弥伽大士。乃见其人于市肆中处高台上坐师子座。十千人众所共围绕。广说轮字庄严法门。善财往诣。顶礼其足。绕无数匝。恭敬合掌。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。云何流转诸趣。常不忘失菩提之心。云何心得坚固。勤求佛法。无有厌倦。云何获得清净谦下之心。无能坏者。云何得大悲心力。恒处生死。不惮劬劳。云何得陀罗尼力。自在摄持普门清净。云何发生广大智光。离诸翳障。云何得妙辩才。善巧决择甚深法藏。云何得正念力。忆持诸佛一切法轮。云何得净趣力。演一切法。普净诸趣。云何得成菩萨普遍智力。于一切法。种种分别。悉能决定。了真实义。唯愿慈哀。为我宣说。尔时弥伽。告善财言。善男子。汝已先发阿耨多罗三藐三菩提心耶。善财白言。唯然。大士。我已先发阿耨多罗三藐三菩提心。弥伽遽即下师子座。由为尊重菩提心故。于善财前。五体投地。一心礼敬。从地而起。散金银华无价宝珠。及以上妙碎末旃檀。复以杂彩无量宝衣。以覆其上。复散无数殊胜光洁悦意香华众妙供具。而为供养。然后合掌。以柔软音。而称赞言。善哉善哉。善男子。汝乃能发阿耨多罗三藐三菩提心。善男子。若有能发阿耨多罗三藐三菩提心者。则为勤求一切智智不断佛种。则为永离一切世间凡夫种性。则为严净一切诸佛所有刹土。则为调伏一切众生令其成熟。则为觉了一切法性出生死海。则为照解一切业种无所依著。则为勤修一切菩萨所有妙行。则为已发一切大愿无有断绝。则为随顺一切种智离欲行处。则为获得一切菩萨坚固种性。则为已得一切诸佛威力加持。则能明见一切三世所有差别。则为十方一切如来共所护念。则与法界一切菩萨志乐平等。则得一切贤圣咸共称赞。则得一切梵王一心礼觐。则得一切天王恭敬供养。则得一切夜叉王常勤守护。则得一切罗刹王随逐侍卫。则得一切诸大龙王迎接奉事。则得一切紧那罗王歌咏赞叹。则得一切诸世间主同心庆悦。则令一切诸众生界悉得安隐。所谓令断一切恶趣流转故。令舍一切诸苦难处故。令息一切贫穷根本故。令生一切人天快乐故。令得亲近供养一切善知识故。令得听闻受持诸佛广大法故。能令修集一切菩萨菩提分法故。能令增长一切功德善法根芽故。能令熏发一切菩萨无漏智种故。能令智光普照一切差别智道故。能令究竟住于菩萨真实智地故。善男子。如是菩萨。难得出世。亦难值遇。诸有所作。难识难知。能为众生。作甚难事。若得见者。倍更为难。何以故。菩萨出世。与诸众生。为大利益。如父母。长养安慰令成就故。如璎珞。庄严一切诸天人故。如船师。于生死海度众生故。如屋宅。覆护一切诸世间故。如商主。能导群生至宝所故。如赫日。智慧光明能普照故。如君主。觉法城中得自在故。如炽火。能烧众生我爱薪故。如大云。普[雨/注]无边甘露雨故。如时雨。增长信等善根芽故。如船舫。运度众生达彼岸故。如桥梁。能度众生越生死故。如津济。显示一切出要道故。如风轮。能持众生不令堕落三恶趣故。如大地。悉能增长一切众生诸善根故。如大海。具足一切无尽福智功德藏故。如满月。普放智光破烦恼暗施清凉故。如猛将。悉能摧伏一切魔军令退散故。如须弥。胜智善根超出深广生死海故。尔时弥伽。广为善财。称赞显示发菩提心大功德力。令诸众会皆生欢喜。同声唱言。善哉善哉。善男子。今我众会因见胜人。得闻菩萨功德行愿。踊跃欢喜。不能自持。是时弥伽。还升本座。从其面。门放种种光。普照三千大千世界。时此世界诸大梵王。天龙夜叉乾闼婆阿修罗迦楼罗紧那罗摩睺罗伽人及非人。如是诸王并其眷属。蒙光照耀靡不来集。是时大士。观察众心。咸生恭敬。离诸谄慢。其心寂静。志意柔顺。随其乐欲。广为分别开示解释轮字句品庄严法门。彼诸众生。闻此法已。信顺悟入。皆于阿耨多罗三藐三菩提。得不退转。所应作已。告善财言。善男子。我已成就妙音陀罗尼光明法门。于一念中。能分别知三千大千世界所有欲色诸天语言。差别秘密。诸龙夜叉乾闼婆阿修罗迦楼罗紧那罗摩睺罗伽人非人等。所有语言。差别秘密。亦知彼彼一切众生所有心想种种乐欲。差别秘密。所谓了知色界梵王及诸梵众。所有心乐。差别秘密。亦知欲界诸大天王。天子天女所有心乐。差别秘密。亦知龙等人及非人男女眷属所有心乐。差别秘密。亦能知此三千大千世界。一切声闻。及辟支佛。所有向果。各各修习。一切菩萨行愿地位。各各修习微细意趣。差别秘密。及诸言辞。分别解说。辨释文义。无不明了。亦能了知三世诸佛为诸众生演说一切甚深法海。种种言辞。意趣秘密。如于一念。知此世界所有众生。及诸贤圣。言辞心想。行愿地位。各各差别。微细秘密。亦知东方一十百千万亿那由他。无数无量无边无等。不可数。不可称。不可思。不可量。不可说。不可说不可说诸世界中。所有众生及诸贤圣。言辞心想。行愿地位。微细秘密。南西北方。四维上下。各尽不可说不可说。诸世界中所有众生。及诸贤圣。言辞心想。行愿地位。各各差别。微细秘密。如是一切悉能了知。无不通达。善男子。我唯知此妙音陀罗尼光明法门。如诸菩萨摩诃萨。普能随入一切众生种种想行眷属海。普能随入一切众生种种建立施设海。普能随入一切众生种种称谓名字海。普能随入一切众生种种方俗语言海。普能随入一切诸佛甚深秘密法句海。普能随入一切诸佛究竟最上法句海。普能随入一切诸佛于一所缘中说一切三世所缘法句海。普能随入一切诸佛于一切语言中演说一切增上法句海。普能随入一切诸佛于一切语言中演说一切上上法句海。普能随入一切诸佛于一切语言中演说广大差别法句海。普能随入一切诸佛于一切语言中演说一切差别善巧调伏法句海。普能随入一切诸佛于一切世界中演说种种咒术言辞差别秘密海。普能随入一切世界种种众生音声语言际。普能随入一切诸佛清净法轮圆满庄严际。普能随入一切世间种种字轮。普遍出生显示诸法际。如是菩萨行智功德。而我云何能知能说。善男子。从此南方。有一聚落。名为住林。彼有长者。名住解脱。汝往彼问。菩萨云何修集菩萨道。菩萨云何出生菩萨德。菩萨云何成就菩萨行。菩萨云何思惟菩萨法。时善财童子。蒙善知识深心诲诱。于一切智法。深生尊重。于一切善根。增益信乐。于一切佛法。倍起精勤。于一切善知识教。普加随顺。礼弥伽足。悲泣流泪。绕无量匝。恋慕瞻仰。辞退南行　　　　大方广佛华严经卷第五          
