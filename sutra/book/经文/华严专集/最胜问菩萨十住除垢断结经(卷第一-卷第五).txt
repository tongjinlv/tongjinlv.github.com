　　　　最胜问菩萨十住除垢断结经　　　　最胜问菩萨十住除垢断结经卷第一（一名十千日光三昧定）　　　　姚秦凉州沙门竺佛念译　　　　道引品第一　　闻如是。一时佛在毗舍离城奈氏树园。与大比丘众八万四千。菩萨十万四千人俱。普皆大圣玄鉴通达。获致总持辩无滞碍。三昧常定慧无畏难。解了缠縺十二行本。以逮深要不起法忍。周流五趣观察训导。以佛弘智覆盖众生。随其根源而救济之。执持威仪不失礼节。其名曰常净菩萨。宝积菩萨。宝士菩萨。宝印首菩萨。宝藏菩萨。趣意菩萨。转法轮菩萨。除阴盖菩萨。施莲华行菩萨。师子菩萨。日光菩萨。见正反邪菩萨。不置远菩萨。无损志菩萨。持地菩萨。持魔菩萨造化菩萨。水光菩萨。施相菩萨。应声菩萨。金璎菩萨。慈氏菩萨。濡首等。十万四千人俱。尔时地主。四大天王释提桓因。将诸忉利天。焰天。兜术天。化自在天。他化自在天第一梵天王。将诸梵众来诣佛所。及诸天、龙、鬼神、揵沓和、阿须伦、迦留罗、真陀罗、摩休勒、人与非人悉来集会　　尔时如来。与无央数亿千之众眷属围绕。而为说法。弊魔波旬不安本位。复将官属前后围绕来至佛所。头面稽首在一面立。此贤劫中一切大圣。诸正士等皆悉云集。是时如来。复以舌相光明普照三千大千刹土。见光明者各相谓言。今日忍土释迦文佛。放大光明引致十方。高行菩萨于光明中演出此音。能仁如来至真等正觉。在娑诃国土。放微妙光。与诸大人演说十千三昧正定。非是缘觉声闻所行。我等各各赍供养具。诣彼忍土兴致礼敬承受奉觐　　于时东方去此九万二千诸佛世界。国名盛妙。佛号殊胜如来。其佛左右有菩萨名曰执志。通慧大士住不退转。光明遍彼劝进菩萨。寻自往诣盛妙如来至真等正觉所。稽首长跪而白佛言。唯然大圣。欲至忍土奉觐释迦文佛至真等正觉。稽首问讯咨受未闻。其佛告曰。宜知是时便往勿疑。又谓执志。虽至忍界即当奉行五十五事。戢在心怀无令漏失。何谓五十五事。施与不施等。于戒犯戒等。忍对不起等。进退强意等。乱心禅定等。深智浅愚等。怨储二亲等。见骂若空等。三乘无高下。亦无若干想。亦不见善亦不见不善。亦不见佛土净。亦不见佛土不净。若见众生生恶趣者不怀恐畏。见诸上士观如众祐。亦不有二常若一心。若见有杀盗淫泆。妄言绮语嗜酒愚乱。嫉妒恚痴斗讼彼此。心执邪见非常言常。悉当平等无增减心。莫见戒具受上福。报施受大福。亦复莫云我今护杀延寿无量。亦莫相轻我相好胜教诫殊特。彼人卑秽凡夫朋党。除去七慢十二无记。是为五十五事。当念修行。佛言执志。若有族姓子族姓女。心志质直等住定意可游彼土。设百千劫于吾之土建立梵行。不如忍界弹指之间无高下意。是为殊胜亿千万倍。于时彼土五万菩萨各誓愿言。我当具足心意清净。侍卫执志菩萨。得诣奉觐能仁如来至真等正觉。执志菩萨即与五万菩萨。譬如力士屈伸臂顷。斯须之间于其佛土忽然不现。寻在忍界奉觐能仁。稽首礼拜退住一面。尔时世尊观众来会集坐已定。告四部众。汝等见此执志菩萨乎。对曰已见。佛言。诸族姓子。斯大士者。超越三有分别深奥。辩才通达慈哀感动。神足变化导引劝进。所游居处多所饶益。是时座上有菩萨。名曰最胜。承佛威神即从坐起头面礼足。白世尊曰。唯然无著志性愚痴愿欲所问。若见听许乃敢陈启　　佛告最胜。恣汝所问。如来当为解说。尔时最胜菩萨以听所启。即白佛言。唯然世尊。如来至真入何三昧。放大光明逾于日月。若有众生观如来光必至所愿不失人根。此何变化神妙乃尔　　佛告最胜。快哉问矣。诚如来言光明威力。接度众生多所开化。如来随宜入亿百千诸三昧定。游于恒沙无量佛土。尘数垓兆性行所趣。有淫怒痴强梁自用贡高放泆者。如来观察具分别之　　尔时最胜复白佛言。何谓菩萨从初发迹至成作佛。一地二地至于十地。为断几结消除几垢。何谓菩萨解了己身内外无生何谓菩萨自称广施不除断灭。何谓菩萨行戒具足终而不犯亦不毁戒坠堕本位。何谓菩萨忍而不起于忍退还为凡夫行。何谓菩萨精勤不懈复有慢怠从始积业。何谓菩萨入定意法天雷震动心不错乱。云何菩萨初发心行无能断者。云何菩萨意识安隐不可舍离。何谓菩萨其心独尊与众超异。云何菩萨心之所趣无能知意　　尔时世尊告最胜曰。善哉善哉。乃问斯义。多所饶益多所成办。今当为汝敷演其谊。菩萨所行不可思议。智无边崖亦无等侣。乃能兴心于如来前而师子吼。谛听谛听善思念之。最胜则曰。受教而听　　佛言。菩萨发心求无上道。先断妄见身邪戒盗分别苦智。建立志愿具足禁戒。每自思惟我之所行。愿乐远离凡俗之法。以五阴性不可得故道亦不可得。况于在道外者。猗色痛想行识求度众生。佛复告最胜。五阴亦无观行。众生亦无观行。亦复不见所可度者。无言教法。非罗汉辟支佛所能及也。尔时最胜菩萨。白佛言。世尊。不从五阴无观行得道不从众生无观行得道。宁可从四禁法得乎。佛言非也。最胜复白佛言。设不从四事得者。复可从空得耶。佛言非也。尔时最胜菩萨复白佛言。不从空得不从四事得者。今日如来及众会者。不成无上道。亦不得果报乎。佛言。成无上道耳。但不住有性亦不住无性。而成等正觉。最胜白佛言。云何色痛想行识。及内外法善恶法。有漏无漏法。有为无为法。如来所说名号之法。云何以名想字体教授一切乎。佛言。行亦无名复无想念。不见入出之二来往周旋。故号一切智。菩萨常当以十法了十地事。云何十法了十地事。以苦习义尽道之义。灭尽无生一切遍义。自识己身及他人义。于六邪本及六十二见皆知空无义。菩萨行是时。当除有迹无迹。云何除有迹无迹。道是迹非道无迹。来往是迹。无来往者便无有迹。菩萨当念修诸住地。当行苦义断淫欲之火嗔恚之毒愚痴之刺。悲慈之心遍满四方。虽有愍哀意亦不有想。已所惠施终不为己。普及众生亦无所吝。施不见施不有受者及与财物。念与善者周接。常当下意无生贡高。说法之时不见有法。出生窠窟无法之想。出家之日与爱欲别。以空无法断除顾恋。求佛成道莫著相好。亦复莫念吾先成道某在吾后。设欲分流法教。终不败法毁法。进趣果证不为尘欲所牵。心常怀念灭于贡高。自用不求法报及财宝物。所授谛说无言教想。持身如空空无想念。是为菩萨以苦智成办净一地迹。复次菩萨。复以苦义习义行百千定。若欲得佛心定意三昧者。不以色想亦不以种好。亦复不以本宿行故而致一住。亦不希望作是致是不作是亦不获。是常建是志不念过去。当来之著。亦复不念今现在世生死所趣。不从五阴六衰而克此法。亦不离五阴六衰。复当思惟六无根本。六无根本者。眼耳鼻口身意。从所起生从所起灭。复当分别六衰所兴。了知寻察色声香味细滑之法。亦复不用见闻念知心意识法。得净一住。不以巧伪生灭之法有常之想。净于一地。无正无邪不造等意无所希望。亦不是是亦不非非。而净住地。亦不从一二三四至百千定。亦复不离百千定意而净住地。不因心意而晓内外众念望想是非之事。亦不色痛想行识而净其地。亦不用戒闻定意慧解度知见。十力无所护四无所畏。诸佛所宝十八法本。不可以意想知见我想无我想。不以五阴六衰生灭之处。亦无所住亦无不住。是谓菩萨净一住地。亦无色痛想行识之屋室。亦不眼色耳声鼻香舌味身细滑之处所。何以故。不可目视而见众想。解不起不灭之法无终无始。是谓菩萨于初地中而净其迹。悉具足成道慧。备满如来所宣无有差别。若干之念便能解畅。亦能为人启受讽诵。普能周悉诸佛深藏。佛复告最胜。菩萨复当具足六度无极。念舍形色无所希望。不生三念染著之法。是则名曰施度无极。欲知根源不念佛身达了本无。当知以备戒度无极。不自想念我得成就三十二相。计挍诸法假号名句。相貌无尽住不起法。是故名之忍度无极。一切诸法普无观行。亦无闻见行道士法。见善不悦逢恶不戚意无适莫。是故名曰进度无极。心不兴念起于乱想。寂怕自守意识永定。是故名曰禅度无极。解色相空败毁色空。亦不自高不怀自大。诸法之相达知为一亦非有一。是故名曰智度无极。复以权道应适众生。随缘拔济使不漏失。是故最胜。发意菩萨以苦圣智治初地行。便能具足诸三昧门陀邻尼门智慧自在。复次菩萨得是十千三昧住于欲界。当以苦智等智果报。分别十法欲恚慢痴狐疑身见耶见内见戒见盗见法。已知已了不除不尽亦不令生。复以苦智等智。于有形无形晓了十八结母。虽分别结不尽不赐。最胜当知。初学发意。复以习义等义。于三昧定。住于欲界形无形界。思惟十九怨对之灾疮痍之患。渗漏无首尽灭等义。复于三界观察十九迷误之法。道在三处有二十二。亦当思惟三十四无漏圣意具诸功德悉为成办。观于无常苦空非身解知无二。乃于一地而净其迹也　　　　留化品第二　　尔时最胜菩萨前白佛言。云何菩萨于二住地而具足行。必果所愿无有中错。佛告最胜。菩萨于二地中常当思惟。念净其戒识其重恩。勤行忍辱谦恭卑下。常怀喜悦先笑后言。行大慈悲孝顺师长。笃信三宝崇习妙慧。无生染著计有常存。夫计常者。谓生死业解有道常。常道非尊尊出非常乃谓为尊。尊既无尊何言道尊。是故最胜。菩萨了道亦无尊卑亦无相像。虚空犹常言有形质。真道号字不可睹见。其心坦然无所缚著。所修德业不离诸佛。无能中道而得断绝。一切诸恶悉尽无余。其心永定不可动转。志如金刚亦无伴侣。皆知一切诸法之本。已除众垢消灭闇冥。其法晃曜靡不照明。心怀质直亦无谀谄。性行平等无彼此意。发心已来常怀鲜洁。由本净故得去诸垢。沐浴清渊荡除众秽。其信坚固无所遗舍。施意广大无有边崖。心若虚空亦无穷尽。含受下劣将养使度。所以然者。其慧纯淑无所挂碍。心之所规无所不容。大慈无穷不尽之藏。得识辩才常怀羞耻。坚固之行心不可沮。觉道之力无所不入。辩才过众无不渴仰。得诸总持亦不忘失。初不演说不急之事。于百千定终不狐疑。闻善恶法不怀忧喜。不自贡高复不自下。进趣安详不失威仪。十二行本晓知五阴。六衰所起复以苦习尽道。分别十二缘起。痴行生死靡不贯达。观察五根具满思念。不复往来生死秽著。乃以八十四智消灭诸漏。誓留化身一劫教授。如我今身必当入于无余泥洹。不永灭度亦复留化。在贤明土将无数众。前后围绕说微妙法。最胜当知。贤明去此北方度十三亿恒河沙等诸佛刹土。彼有世界名不动转。有佛号照意如来至真等正觉。现在说法不动转界。亦无声闻缘觉之名。纯诸登位大乘行人。布施戒忍精进禅定。以神通慧而自娱乐。无极之智缠络其身。随时分别章句深妙。慈悲喜护等如虚空。观前众生知其志性。为雨甘露无极法味。其服食者无嗔恨结。行三三昧空无想愿。拔济生死立无为岸。降魔尘劳怀害之毒。彼佛神足感动变化。周旋往反无量佛土。彼受训者。不知是化谓为真佛。过去恒沙诸佛世尊。皆留化佛。接缘众生使获无为是故如来隐形适化不可思议。方将来佛慈氏等辈。亦各有化如来之像开导众生。我虽灭度彼化佛身亦不灭度。是故最胜。化亦无化佛亦无佛解知空寂。亦不二三若干之相。二地菩萨。常当修习幻化之法。观了慧地诚信之地。见地薄地终成之地。缘觉声闻所居之地。虽疗其疾不取其证。假使最胜二住菩萨。欲取声闻缘觉证者甚无有难。譬如有人手执华鬘及明月珠。仰掷虚空未堕地顷。于其中间断结除垢诸漏永灭。无生老死忧患之苦。但为菩萨虽知断结终不取证。所以然者。未察众生上中下意。坚固其心永处究竟。兴无盖云击慧雷声。降甘露药宣真谛宝。不断三业。意念鲜洁如水清彻。恒用禁戒而自庄严。复以众德修饰形相。奉遵上妙贤圣觉道。至后胎分一生补处。觉现诸佛所造本业。觉意总持悉无处所。先念兴意严净道场。随时进止行安般念。在众强志御无所畏。心便勇健而得自在。发心愿成甚可爱敬。为诸众生说喜乐法。其心特尊与众超异。若能执持空无之相。外道奇术无奈之何。声闻缘觉常所宗敬。是时世尊复告最胜。二地菩萨达知本无远离身行。去口殃祸除意乱念。消灭三秽抑制三灾。阉塞五弊推寻十二痴行之本。上下五结散在三界。以渐除却无令增多。思惟十一苦恼之疮。舍诸四大耽著之病。分别诸物恶露之法。当避家业息诸习俗。断其爱欲嗔恚贪垢。净刈根本不使流驰。常念思惟计无我想。坚立四信。住四意止。成四意断称说五根。布现五力无缺减志。晓知七觉诸宝之藏。修行八正贤圣之道。八大人念初不废舍。如是最胜。二地菩萨执心调意。不若干念解知悉空而无真实。乃得上位受菩萨记。不动劳行亦不离行。学于上智虽有尊贵意不贡高。观知诸法一法不二不计三想。亦复不兴无益之想。不有限际有无之想。了想无处不住无处。惟正觉净诸佛亦净。善御于心正住不邪。等一善恶审知俱空空不疑碍。亦复不见有争无争有观无观。本无为一亦不见一。知一除一不住于一。复不从一而起众想。等习胜意无习。有际不见有际有胜有负。不听心散越内外法。善防御识定而不转。虽在三有不著于三。深察诸性了知无根。知无根者所谓净地二住菩萨。自整其心观诸法本悉同无常。常无所入不见出生。无善不善好恶之名利衰毁誉称讥苦乐。调正心意无有忧戚。在所入处开示大藏。入大法海念求七慧。煎熬三爱善制四流。修六重法成果证行。如是最胜。菩萨大士具诸法已。知无形貌而不可见。是谓习学净于二地　　　　空观品第三　　尔时最胜菩萨复白佛言。云何菩萨于三地中当净其行　　世尊告曰。进学菩萨无出入念。虽多学问义无厌足。不入文句字体本末。分流法施谦下于人。修治国土无国土想。建立善业亦不贡高。初发心行无令有断。成功德愿志如安明。观诸众生说喜乐法。从初发意以为道本。由是得至永寂道果。心念广施遍及一切。建立志愿具足禁戒开意精进行无懈怠。无所喜乐惟道为务。无归趣者与作将导。因为分别大智之法。从初立心永无所住。用极大慈不可见故。欲拔根原立大乘迹。当行悲哀愍其未度。设见度者当怀悦豫。于诸众生平等其心。虽遇苦乐亦不为动。将护一切引入道门。为诸如来所见扶持。念顺十方诸佛教诫。当度一切五趣之难。兴隆道化无损三宝。无所违失便成道果。将顺禁戒为众人则。畅演智慧无穷之宝。犹如虚空不可穷尽。其一切智亦不可尽。如来心识亦复如是。无有生灭著断之二。定意三昧智慧解脱。度知见身无有近远亦不可见。最胜当知。一切诸佛深法之要。亦不可尽亦无端绪。去来现在三世合散。亦无所有不见有集。有所成办复无散落。变易非一四大所造。地水火风亦无有对而不可见。用智了别众生心行。本愿不断不可思议。皆无所生亦无仿佛。一切诸法寻不可知。以是之故故无所生。亦复无法可有生者。生已无生何者是生。是故最胜。发菩萨心而无穷尽。不设心意形相诸法。复无谀谄侥望诸法。其心质直在众殊特。修息心法自观身法。观他人身皆悉空寂不生想念。观身无染而不可得。亦无授者分别为一。行步进止探察三界受形之类。皆由痴爱遭诸苦恼。了知无二而不可见。痛意行法内外虚空无有生灭。复次最胜。进学菩萨观息出入长短迟疾。身中毛孔气息所经靡不了达。出气为温还报为冷。解知寂寞都无形质。菩萨观身分别识知亦无处所。用清净故平正无邪。柔软其心不怀粗穬。笃信真要未曾变改。志常坚强而无动转。无能憎嫉而娆害者。何以故。尔以其行际不可逮。及有所建立无能诽谤。何敢兴造无根无罪心垢为消。愿令法轮常转于世。使一切人疾得妙慧。光照幽冥如日贯云。立道善本自观无我。生无处所于内外法俱亦如是。亦复不见生死所趣起灭之处。乃至罗汉缘觉及佛皆无见闻。有想见者为非见也。无所想见一切清净。不止净想乃为非想。是为空见为无所见。复次最胜。心不在内亦不处外。不于道法不住于俗。亦不住有亦不住无。不见起灭动摇之处。心无崖畔广普无底。亦无音响本末悉尽。如是最胜。当作是观观无所观。当作是见见无所见。习行菩萨为空为灭为无所有。三住菩萨以诸法定。使意专精计念成净。作是计者为应泥洹应无所生。是法无法无亦无无。强为生名字为法性。晓了法性无来往缘。习意断法哀世现名。恶法未生精进御止摄使不起以兴恶者御意令断。未生善法精勤使生。已生增多不使漏失。三住菩萨行神足定。得乐喜定止所作行。总其神足持身心意。以精勤定除所作恶。复总神足摄持身心。复以意定除其所作。统摄神足持于身心。以智慧定除诸所作。统其神足亦持身心。渐进修根信精进根。意定慧根便得入要。佛法空尽无彼无我。亦无因缘复无缠缚。贪有计常生死苦断。一切无迹人多相猗。见著性名于无数世。当复精行忧恼相随。如影随形往来不停。如轮在辙莫知端绪。行定无猗正观不著。贪尽想灭结解清净。于行不惑意无忧恼。生老病断无复往来。慧眼大明普照世人。拔十二缘无黠慧惑。复次最胜。菩萨大士复当修行神力之德。夫神力者莫能沮坏天魔外道威力之神无侵暴者。信力精进意定慧力。是谓菩萨每修行者。遂应渐进七觉意华。以意觉花行十五心。断悭吝心履菩萨迹。成深妙慧而不退转。法觉意花无为无作。除去秽恶不善之行。精进觉华合受戒慢。有放逸者抑使不起。欢悦觉花应三禅地。摄诸乱想寂怕无为。猗觉意花无所贪著。观了诸法亦无所习。以信觉花其志牢固。畅说微妙而无悔恨。亦当思惟无著觉花。断百八瑕染著心者。复当修习八贤圣道。等念等定等语等行等业习等意等定。超过八难越度六衰。亦复分别三三昧法。具此行已乃得称为净三住地。如是最胜。菩萨大士习行慧门。校计空无不可得睹。无有形想相亦无相。与人说法恒用中正所言至诚终无有异设有所与无所希望。不求名称为人所叹。咸共戴奉兴致供养。有所造作不自为己。先求彼安后乃恤己。所以自致获安隐者。所施功德不怀懈惓。有所施为苦无厌足。用愍一切众生故也。用无极慈拔济老死。为懈惓者而兴精进。所以勇猛兴精进者。欲以养育众生之类。常当自念我由众生得办道果。诸功德业亦复具足。所可陈力不希望报。所以然者。以心净故蒙法润泽。是故无求世人有求为除利求。以是慧力护一切法。愿令群黎各宁其所。使上中下悉无怨恨。所作事业安隐审谛。由是菩萨无能制者。亦复无能抑断之者。如是最胜。菩萨宿誓弘普难量。其慧无边不可穷极。犹若天金而无点污。所以然者用无瑕秽。消荡尘盖永无贪欲。其诸恶心不能复乱。又其意猛不为恶屈。守护邪念亦不使生嗔恚愚痴所有贪著。汲汲五欲贡高自大。诸所不可皆悉除尽。三住菩萨常护是心。晓了内法而不可见亦无形相。假使有相则毁法性。捐舍重担及诸垢浊。当建是心不令懈怠。寻其心识悉无处所。而不可见无若干想。有愦乱者护使定意。无智慧者育养成办。计于一切受形之分有功德者无功德者。悉欲度脱至于大乘。思念大乘亦不有迹。训诲一切履行法者。毕志坚固净于三地成于道果。诸在厄难皆令建立无极功德。虽获其报知无所有。心亦如是永不可见。所以然者。用慧观知无去来今。如是最胜。菩萨常学修于大慈。若有苦难自投归命。欲求救济全身命者。宁丧躯体愿受苦恼。先度前急不负要誓。其行慈者平等如称。若有增益不以喜悦。设毁谤者不怀忧戚是为菩萨随时行慈。夫行慈者。常以三事净身口意。终不传恶亦不念邪。虽在愚痴尘劳之间。独步无畏亦不自大。所学之法不舍普智。诸神通慧揽诸佛法。随人所求不逆其心　　尔时世尊复告最胜。昔我游学净三住结。功齐德整共同友者不可称计。其中退转在吾后者不可陈说。吾从一住至于三住。建立弘誓心不移转。于其中间所作功德亦不可量。且舍珍宝奇异妙物国财妻子不在其例。但念愿施与其前人九千九百九十九头。最后遇虎饥羸穷急。伺捕群兽竟不克获。便欲啖子以全其命。舒身张爪前欲搏撮。吾与慈氏柔顺为伴。顾谓二人今正是时。谁能建心勇猛特出。以身自投施彼饿兽二人各自还相视面。口虽不言心怀退转。吾寻观知彼有悔意。即于山顶投于深谷。首陀会天寻下接持。即化甘露状似吾身。[饥-几+人]彼饿虎使得满足。母子俱全吾亦不损。思计彼身乃充万头。是故最胜。进学菩萨修成三地。亦有悔还心不坚固。正使我身入虎口者。虎亦不食亦不亲近。所以然者。由其立根得神力故。于一切法而得自在。当习悔过未曾藏匿。用无量施劝助功德。菩萨修学班宣道义奉习勤学。大士之法其意牢固不舍弘誓。无极德铠用自缠络。佛复告最胜。进学菩萨修治三地。常当专心无令变异。不以所见为动众心。于诸烦劳恒知远离。于己止足无有侥幸。不于想著心不流驰。不求荣冀尊豪高位。令一切人如法习法。宣开上智使同其原。彼我为一然无差别。随其因缘而示现之。当不以生非不有生无生不生乃净其地以为不惑终不以惑。惑出尘劳乃谓为惑。惑不见惑无惑不惑。深知眩惑乃应真空。如是最胜。菩萨之行分别空无引致入法。具在苦痛皆令普安。是谓最胜。进学菩萨于三住地而净其行　　　　色入品第四　　是时最胜菩萨前白佛言。何谓生贵菩萨于四地中而净其行　　佛告最胜。生贵菩萨于四地中。常当不舍奉真人法。念在闲静不离燕坐。于淫怒痴恒以少欲。意趣知足亦不贪著。不舍苦行十二法要。执持禁戒如防蚖蛇。见欲秽恶如被火燃。除爱欲意亦不使生。兴意视众如泥洹想。惠施所有不惜身命。不怀慢惰于众贡高。不慕所有亦无三碍。修行开士心识之法。于大众中念行法施。训诲众生果其所愿。积功累德为无上道。习在闲居山岩独处。所有多少取足而已。行诸德业而无厌足。博学多知咨受不惓。所演智慧不以为劳。挍计身中思惟本末。智虑通达所念具足。离于众恶修行脱门。其解脱者是菩萨教。了诸法本思惟微妙。当别五阴成败之相。观知四大地水火风。睹见六衰所起根本。十二因缘深无边际。生死变易不可穷尽。苦言忠谏念持不忘。不计我人寿命长短。寂寞无为行非常业。解知一切虚而不实。复次最胜。四住菩萨当护佛土。分别道俗悉不可见。菩萨之行智不可穷。办一切德修治国土。随其次第成就处所。慧海无边所受无厌。多所救度一切众生。其所修行常为先首。最尊最上无能及逮。所念总持强记不忘。各获善本令不缺漏。所以然者。用尊贵法得远缘缚。因斯受决入正士室。亦因专勤意不退转。自致具足无上圣业。所愿辄成亦不见成。若见成者则为非成。其所修行永无所见。行其定意摄揽诸法。所为之行无令有短。制伏心意是其道业。修行自守无若干想。所以者何。乃离诸恶不与从事。专精行施良祐福田。菩萨发心于一切众生。不以身心有所贪爱。转增上妙无极之哀。专精奉戒如护双目。教犯戒者使不为恶。亦当专精修行忍辱。夫行忍者亦为甚难。虽在尊位财富极乐。不轻贫贱羸瘦之人。如是最胜。忍辱为难。勤加精进亦不可及。坐佛树下正身正意。结跏趺坐亦不动转。若有人来言避吾处。我欲坐此当建牢固勿为彼伏。先取佛道具诸相好。降伏魔已即舍与处。是谓精进为难得及。专心定意亦复难及。生贵菩萨入定意时。天雷霹雳万响俱震。欲得动乱菩萨心者。不能转乱如毛发许。是谓最胜菩萨定意。故曰难也。菩萨以慧修诸功德。不以怀劳于诸众生。出入行步和雅安详。威仪备悉法服齐整。是谓菩萨修其智慧功德坚强无能危者。晓知本无钩玄致远。博览微妙其明极照无所不达。专精其心无有流驰。常念一切无所依者。为设方便令得其依。有闇冥者使睹大明。无所归者为受其归。处卑贱中与作善友。行奸伪者教修质朴。见强梁者为是忍辱。于饰好中不为绮雅。见无反复教使报恩。处在天宫令行十善。在懈退处修奉业德。设见贡高不怀自大。有求其便不能得短。不思念恶不说缺漏。若在邪业辄住将护使入安谛。众生之类来到其所。欢喜承受无嗔恚心。有谏喻者示进退法。此当应尔此不应尔。可然不然心无增减。笃信罪福知有报对。设在城郭游近人间。如在旷野岩居不异。不贪利业不惜身命。心怀清净无是非意。常护口过言无彼此。不求供养望其奉敬。明知节限止足而已。心常柔和不由弊恶。度于生死息诸患苦。由是永致成大乘迹菩萨慧心亦不可见。生死往返亦无所有。以权方便明了训诲。随时适化断于终始。终始无来亦无去者。解知悉空而无处所。菩萨计有便为著有。于布施中亦计无有。亦无所有复不可见。所以者何。六度无极复不可见亦无所有。如是最胜。菩萨布施悉无科限。有科限者则非真施。设当选择当施与是不应施是。分别高下意生是非。施不周普不应为施。若能惠施不生染著。无种种念乃谓为施。受施之主得全其命。便能安隐坐起诵习。身体得定气力强盛。周旋生死常不渴乏。所生之处神足飞行。在所到方为人所敬。得神通眼见十方国。耳听远闻无极音声。逮致妙香戒定慧解度知见身。为被种种德勋之音。身体香洁莫不悦豫。常得肴馔甘美之味。宿福所殖而致奇相。清净无垢为人所护。随其所乏而施与之。身常无病不生不死无有众患。恒获安隐一切具足。备悉成就三十有二大人之相。得八十种众好之容。敷开法藏不生贪欲。充备道慧无所匮乏。有来求索而不爱惜。辄能尽施逮一切智。诸通圣慧广济无穷。得深经典乐法之乐。于佛树下坐于道场。降伏魔兵及诸官属。不以色故有所施为。知色为空色亦自空。色不自知乃知色空。如是最胜。菩萨解知色性空者。便为一切道法之首。成就法眼为一切道。三世特尊独步无侣。斯由具足诸通慧故。佛复告最胜。生贵菩萨终不信邪颠倒之法。若见众生各有所奉。祠祀求福心不动转。以食向口见有生类。正立无上独尊之行。终不动转舍就小道。知是深法无与等者。勤心进业亦无他想。虽有他法杂异之仪。常以法性观了别知。虽共周旋意终不转就于他道。正使遭世有佛出世及般泥洹。遗法教授复遇灭尽。圣众游化又值中断。心常一定亦不变改。虽无三宝不随邪念。恒习深妙无量经文。用十二部遍见一切。善权方便无所不入。不贪名誉现身变化不自称誉。如是最胜。生贵菩萨执行正见知空不真。无正不正正无所有。明解此者是谓正道。复次最胜。菩萨大士修习智慧分别有无。晓知真空亦无所著。复当修行诸慧句义亦无所有。苦谛灭苦习结已断。尽断爱习道果受证等智照察息淫怒痴。法智除垢达上中下。以远思智上观二界。知他心智普了众生。心中所念无生智者。不受生死胎分之秽。行灭尽智晓断五阴生灭端绪。思惟三根所应行本。未知已知无知之根。至竟成道当学斯根。从三白衣至须陀洹。修未知根从斯陀含至阿那含。学已知根从阿罗汉至成作佛。学无知根复当习定观了禅智初禅总摄有觉有观。次禅中间无觉有观。后从二禅至无想定。无觉无观其心寂灭亦无动摇。常念笃信入于正定。如是最胜。菩萨昼夜不作是念。吾知奉戒真人之处。亦知无戒行恶之人。无有异心分别之意。悉知虚寂无有一二前后中间乱念之想。菩萨精勤念不离佛法及圣众。戒施天念安般休息。身苦死念亦知无处。思除五结敬六重法。行四神足育养大众。端心正意奋振无畏。设有沙门外道异学。或天梵魔及余众辈。亦无有难诘问之者。不见若干起吾我想。以是之证行常安隐亦无所畏。得精进力立第一处。在诸大众而师子吼转大法轮。沙门净志梵释魔众一切外道所不能转。唯佛能转。如来身者金刚所成。诸漏已尽而无尘埃。正使恒沙亿垓众生。无敢言佛诸漏未尽。如来所说言真无二。善恶之报不失本愿。一切余众离内法者。不见敢能违佛言教。所说贤圣至道之要。行是得道犯恶入罪。亦无有能非如来教。亦不见教有所出处。无教不教教无所有。深知教诫是谓真道如是最胜。生贵菩萨求成佛道行无缺漏。欲听法者舍诸不要先说微妙。使获所起悉遍志愿各得具足。若有所施不恐怖处。心未曾变无有狐疑。不别好丑兴二见心。亦不思惟善恶差别。所行法性亦无希望。菩萨不念受其功报。普为一切有形之类。不习声闻缘觉之心。亦不生念有所成办令一切众不离佛藏。知一切空佛法亦空。以因缘想有所兴发。由斯观察而不可见。亦无形质言有形者则毁法相。相亦无相相不自生。生无根芽何由有相。相一无形而不可见。是谓正真无上之道。如是最胜。生贵菩萨于四住地。净修其行不离诸佛神通之慧。有所施为应适前人。所说辄成无有不应。从佛法教不舍本誓。其心坚强完具甚安。所可施为皆达无愿。为诸愿者作善因缘。其在三界无能逮者。愿令其德周遍一切菩萨之业其志常定。一切智心无所不入。以是之故名曰空寂。所作施与过诸想著。降伏众魔令不自在。如是最胜。生贵菩萨常念修四无所碍慧。于真谛法亦无所碍。于圣要义慧无所碍。于辩才智慧无所碍。所说明达慧无所碍。是谓菩萨行无碍智与众超异决断心疑得至无为。及无央数不可称计众生之类。普使济度永处安宁。除计常想思惟无常。便断欲爱形无形爱。无明憍慢消尽不生。先除身贪无令生想。此五阴身漏结不净。眼如水泡亦不牢固。幻伪不真或世愚士染著不惓。眼耳鼻口身意之法。斯亦无常而不可见。无形无主永无名号。当熟观色色非我有亦非我造。乃从无有而生此有。以有形色便有识神。以有识神便生五阴。以生五阴便染六情。以染六情乃有痴行。至老病死忧苦万端。往来周旋宛转三界。流趣五道无有穷已。斯由合会因缘所成。因是有是无是则无。此起则起此灭则灭。眼耳鼻口身意之法。亦复如是。皆悉虚寂而无形质。智者达了本末皆空。何用疲劳困苦识神。如是最胜。生贵菩萨去离色想心不染污。解知本末而无所有。亦不见成复不见败。诸法之本寂寞空无。无能动转超越其上。况复过者此则不然。学一切智广布其义。悉了诸法空而不真。是故最胜。当勤习学学无所学。当作是行行无所行。生贵菩萨于四住中而净其地。　　　　十住断结经卷第一　　　　十住断结经卷第二　　　　姚秦凉州沙门竺佛念译　　　　了空品第五　　尔时最胜菩萨复白佛言。云何修成菩萨于五住中当净其地。佛告最胜。修成大士常当远离居家财业。亦莫亲近频头弥淫材。修善功德念除憎嫉。远离俗会世间因缘。当念和合远离忿诤。言当护口无乱彼此。常当自卑不怀贡高。虽多伎术不轻篾人。断除无明消灭五阴。息老病死诸所作为。不兴尘劳亦复不与六十二见而共和同。不自称誉亦不自卑。过世八事无有高下。常知恭顺去诸苦恼。不行痴冥觉寤眠睡。度诸恐惧不与罪俱及诸心垢断。于五阴乃至生死身魔罪魔死魔天魔。思惟抑制不造彼缘。如所闻慧辄能建立。应如斯行而无所有。谛入慧意学无厌足。无所贪慕亦无适莫。欢喜启受心怀悦豫。身轻志定其意和雅而无烦愦。所学法本说法无穷。心常趣道禁法自守。好从正真不处邪部。唯好妙慧分别种种诸度无极。逮得菩萨大乘经籍。善权方便随前应适。心复察解了无神通。常欲听闻无生灭法。了十二缘达知无常。畅演苦谛亦无吾我。解知空定分别无想。深体无愿晓生死苦。成就功德所闻勤执。贪慕三宝亦欲知俗复知道法。忠心附近以为伴侣。普入诸法欲除贫匮。甘受正道其无智者化令成就同功勋业。明识其本念避众恶。约身智达兼利众生。处安隐行亦不怀恨。欲了最妙无极之行。复次最胜。修成菩萨念诸佛法。云何得成无上道要。如所闻慧便能成办。所入随时亦不越次。听彼音响然后调正。深入于观知心所行。御身求度而济众生。不计无常亦无所著。探察因缘所可施设。我人寿命去来现在。成功德业分别禅定。空无想愿护已自守。不随贪欲游于三昧而修正受。如是最胜。修成菩萨入百千定不以为难。菩萨同处靡所不到。唯不愿生无色天上及光音天。亦不永入灭尽定中。悉知本际思惟执持。亦了本无而不取证。所以然者。皆由众生垢未除故。知其众生解无吾我。习行大慈不舍悲哀。普入一切生死之难。远离贪著诸所荣冀。教诸犯法亦不为非。行权方便教化无方。随前众生心在爱欲。使观恶露修不净行。然后菩萨乃取尽证。虽现灭度亦不永灭。修成菩萨。所度无穷亦不可尽。各得其所使心无恨。不失威仪礼节之禁。出入安祥无有卒暴。夫欲无诤莫若自守。贤圣默然唯当寂静而无言说。夫无言者。乃谓清净虚无澹然。亦无方圆科限之异。贤圣默然者。自护身口心观。说者勿与同处。身欲不动心无变易。亦无希望复无所想。是谓修成大士之行。欲不色惑当正其心。以正其心。便为达至永寂无为。若不寂静将养已者。无得自称亦莫不仁。无高下者可谓顺法。所为不失亦无所失。解本无空便无所得失。等观三世亦无差特。眼色及识无所止住。耳声识鼻香识舌味识身细滑识意法识悉无有主。亦无所住亦无吾我。观诸法行悉无我所。我者变易从本净故。如尔审谛知无吾我。无吾我者是谓为慧。明了所有如无所有。亦悉空寂本末清净。心常不离诸法之本。思惟远离九众生居。所以然者。轮转没溺周回驰趣。不免九处众生之类。身异想异诸天及人。复次最胜。或有众生身非一种成就一想。谓梵身天。最初出现降形世间。贪著甘味渐失天威。复有众生一身不异有若干想。谓光音天。功德仪容威神殊特。或有众生一身一想。谓遍净天。进趣宜则唯行极妙。复有众生意至无量虚空之念。心不著有亦不趣灭。是则名曰空入天也。复有众生。意系识想遗去形体。不复役思有希望求。斯则名曰识入天也。复有众生无所贪求。消除是非内心充足。于诸味著无所兴想。是亦名曰不用入天。复有众生建立弘誓求于无为。观无色界而无形质。谓为泥洹无为无作亦无造者。精其志愿会得生彼。寿八万四千。劫数之期竟彼寿已。神当迁转趣于五道。应所生处中阴便往。迎其魂神将诣胎室。然后乃知非真灭度。痴心隆盛便兴恚怒。心念口发种罪深殃。背圣言教虚辞不真。诳惑世人权诈不实。乃从久远经历苦行。停至泥洹必然无疑。我今云何更涉生死。吾今乃信知无泥洹。亦无神通得道之人。思念之顷神趣恶道。斯由诽谤贤圣之人。如是最胜。修成菩萨欲成无上正真之道等正觉者。常当思惟心念去离九众生居。一切众生我人寿命无所希望。所作因缘皆悉避之。亦莫思惟俗间之念。消除一切众念之想。修成菩萨。复于十五殊特之心。向法次法进成其道。从第一法入苦法忍。增于善根同无漏行。从于五住至得如来。悉具善根思惟欲爱。五住菩萨断除欲爱。灭不善根住于欲界。执忍苦慧思惟苦本。无形界中无色之身。不得思惟苦之无本。是故菩萨不于无形除欲界法。增不善根有九十事。无漏慧药亦有九十。以十要法。对不善根及欲界淫微细之垢。余八十法。断除八十不善根本。虽非斯尽转转使微。尽道圣谛亦有无漏合法。亦有有漏合法。修成菩萨于五住中唯断有漏合法。不断无漏合法。于有为性亦有合法。于无为性亦有合法。尔时菩萨唯断有为未除无为相应合法。如是最胜。修成菩萨复当修行五分法性。思惟分别了知无二。戒身护命清净无贪。瑕秽已除众定已成。是谓最胜名曰定身。分别诸观无若干想。亦复不起想著之念。解了无一故曰慧身。三世解脱无所沾污。亦不恐畏怀退转心。是谓名曰解脱之身。已能成办第九解脱。故曰解脱知见之身。有为缘者是解脱身。无为缘者解脱见慧身。有漏无漏亦复如是。是谓最胜修成菩萨便能习学色缘尽法。未能断除非色缘尽。云何菩萨色缘尽法非色缘尽。色缘尽者。若眼见色便生眼识。分别是非善恶之法。兴意染著终已不离。修成菩萨便当执智御使不生。除去秽恶不净之行。非色缘尽非智所及。不生眼识分别是非善恶之行所以然者。非彼境界之所摄持。今当引喻用自觉寤。大智之人以譬得解。犹如有人疲极睡眠。神识安静形不动摇。无触扰者。目不见色识不流驰。不兴想念。眼既内存外色游逸。当时澹然目不加功识不散落。应现之色忽然便过。亦不停住有所滞碍。所以者何。用无所有性自空故。如是最胜。修成菩萨常当思惟分别妙观。断除非色缘尽之法。亦不与俱复不施设。当学了知非色缘尽。非有非无亦无成败。复当修行贤圣八正除于八邪。成就三昧百千定意。五邪心法三邪非心见。念定方便斯在诸地。初禅以还便有邪志。邪见颠倒不在六识四邪尽在六识身中。共相连缀。不相去离。所以邪见不通识者。五识虽决无方便力。意识慧了有方便力。中禅以上亦无邪志。但有邪见与三十六法共相受。入初禅以还唯有邪志。与十八法而相受。入五识阴中。虽有邪志自不相知。中间禅内虽有邪见自不相应。发意菩萨至于四住。行于苦智忍辱之慧。消灭邪见远离邪志。修成菩萨进向六住行玄通智。断三界缘乃应真际。先当精勤断于奔逸殃祸之病。愚痴犹豫兴造五邪。遍布三界无空缺处。十八结本生八百法。有苦无习亦与相应。有习无苦亦与相应。痴爱同空而共相生。于苦门中无明结除。习谛无明而不消尽。还生于苦爱亦不除。坐佛树下决众疑心。正住佛道不怀异意。得成正觉无上道时。与无央数不可称计众生之类普使济度。解知缘著诸起灭法。斯亦空寂而不可见。五住菩萨得非色缘尽空性法时。诸尘垢病亦皆消灭。常以五法制御爱著。通六识病普在三界。拔其根本使不增长。嗔恚五药具六识身。不及上流独在斯界。慢有五法。一意识身。而在三处根深难动。邪见四药一意识身。亦在三处往来不息。愿疑四行及意识身。复在三处悭嫉思惟。不在三处睡眠觉寤。当念远离不与杂错。去众烦恼不为痴冥。求脱恐惧不与同处。常念建立一切智心。随谛黠慧如审无碍。如无有吾则无有我。除去我见故曰苦慧习诸所有皆无所有。悉无本末亦无住处。不染爱著故曰习慧。解知习著为磨灭法。学正真要知无本际。悉为消灭故曰尽慧达照众心。朗如云消。玄通明彻无有尘垢。是谓最胜菩萨道慧便能观察为晓五阴。知四大本解六衰病。分别四谛畅十二缘。广演三世分别一切诸使所兴。晓了五阴诸所生灭。不见诸法有来往者有尘垢者。亦复不见有生老死。所以然者。由其本性不可得故。因缘以灭离诸著断。诸法垢尽无有挂碍。言教已定亦不动摇。犹如幻化梦中所见。芭蕉野马呼声之响。镜中之像水中泡沫。观于色相我人寿命。解色如是谛无所生。观了此法而悉清净。空无所有晓是五阴。我人寿命实如幻化。识亦无形而不可见。不见动转有其处所。复当晓了非常苦空非身之业。其知是者乃达五阴诸法慧义亦无起灭边际。所生地水火风不见增减。观于法界亦无刚柔。究寻水性则无有水有所润渍。思惟火界复不见热。了风境界不见施张有动摇者。分别四大不见有起生灭增减。便能晓知言数之慧。广慧深慧无比之慧。谓眼见色便生识想。以法界观亦无眼视悉知虚寂。复于法界观耳听声。亦复不见声所从来。恍惚自生而复自灭。鼻香舌味细滑意法。不著不断无有兴衰。悉具足观众生性行。志操不起皆悉平等。不可别离无若干想。空无有异亦不可量。泥洹法身等如虚空。法界真际斯同虚空。如是最胜。修成大士复观眼空而无吾我。非不有我我及无我是亦悉空。解我空者。在诸衰入不见端绪。谛计六衰不著不断。是谓菩萨于六衰法而无起灭。眼色为衰众乱之首。设能视而不转者。则六衰净而无瑕秽。成大果证无复忧畏。于衰不净则损道性。菩萨弘誓。行大慈悲普覆一切。为其受苦不以为痛。无有近远险恐之难。要度众生而不乐道。劝行施德修善功德。是曰修成菩萨思惟观法。五阴六衰悉无处所。亦无形兆进止所趣。复以苦习尽道分别五阴。生者灭者有增有减而悉无形。生苦老苦病苦死苦。忧悲恼苦怨憎会苦。恩爱离苦所欲不得亦复是苦。取要言之。五盛阴苦是谓最胜。名曰知苦。寻察根原由苦枝傥所生为习。贪著爱欲。玩之宝之莫知为幻。知而远之故曰知习。诸垢永除更不造新。愿欲毕故使不复生。色现寻灭不令停滞。了习常寂是谓知尽。解八正道亦无体性。亲疏近远住止之处。变化无穷而不可极。荡除尘秽照曜愚冥。无形无声存亡之体。为诸迷惑导引之首。入无为路故曰知道菩萨分别四谛亦不取证。欲护一切在生死者。真谛之相无相无形而不可见。审解如本则应法性。世俗言教假号有名。其实字体不生不灭。无所染著得圣谛心。不念有无审解本者。一切诸色普悉平等。亦无高下生若干心。是则名曰分别圣谛。菩萨圣谛其实有一而无有二。无著至真无所希望。亦不想求色亦不想求无色。于想无想平等无二。是则名曰真谛之相。已获审谛。如实谛相者。便能晓了五阴之相。五阴所生苦毒之相。是烦恼相。菩萨复当思惟灭于百千之苦。皆归空无磨灭之法。不起念故名曰苦谛。演畅五阴所出生处。除去爱著是曰习谛。若心流驰多诸想求。分别其意亦不贪慕。不与三世愚心同处。亦不住中而有侥幸。悉去尘劳是为尽谛。欲成无上正真道者。了苦习尽断邪疑心。如是最胜。修成菩萨于五住中当净其地　　　　根门品第六　　尔时最胜菩萨复白佛言。云何上位菩萨于六住地而净其行。佛告最胜。上位菩萨常当修行六度无极。不慕所有成本果誓去声闻心。欲净国土无缘觉意。所为弘广不为小心。见乞索者先自除贪。寻赴前人使得饱满。所有珍奇殊妙之物。念先给人不怀悔意。远离吾我去计常心。其智无量亦无穷尽。愿欲听采深妙之法。净身口意不犯一切戒。常欲拥护诸持戒人。上位菩萨心恒慈仁。不怀伤害加于众生。身自不杀不教他杀。见有杀者劝使修善。不盗人物如毫厘许。设有犯者教令改悔。又常专心不犯淫泆。若见犯者使修净行。常行至诚初不两舌离别彼此。有诤讼者和解令散。忠言谏喻普令行善。终不骂詈使人恚怒。见嗔恚者念行忍辱。不为恶口有惭愧心。所言护口不妄言说。于一切人思惟平等。不念憎嫉除其憍慢。不生恚想向于众生。每自克责愿欲上及。今不行忍后致丑陋。常正其心不轻后学。怀抱悦心在道法者。其心清净无有尘劳。爱乐深妙无比之法。四无所畏降伏外学。使修净业能出其上。至心在道遵奉慈仁。若见沙门异学梵志。便能师事务令得所所以然者。由成佛道成一切智。心常柔软不行卒暴。若见他非护己不为。初不漏失有非法行。亦无声闻缘觉之心。于诸所犯不见所犯。所生之处亦不愚闇。常行精勤不为懈怠。不与邪部而共周接。设见弊恶无返复者。不与从事言谈密款。奉戒完具未曾缺漏。近智慧人解深法者。亦不违远有疲厌意。笃信净戒所修真正。不为邪部之所染污。慎守其法如所应行。一切众生歌叹其德。掌护法律清净无瑕。所行坚固本心决了。无能说非言有瑕疪。所以然者。斯由行正不怀邪道。其戒完具不复迷惑。所演音响莫不宣闻。诸佛正觉之所扶持。任己娱乐亦无所求。常知止足无所贪慕。其心纯熟众恶已除。身意澹然无所欣乐。常好闲居无心亲近。在于乱愦具能分别备悉道法。不从外道有所咨受。谨慎威仪未曾失礼。不以好服而为绮雅。誓如本愿德无能逮。不以甘美而乱心意。己有道力制持德业。所修顺戒不妄调戏。天人卫护使成究竟。行慈普念众生之类。又修悲哀忍众尘劳。遵奉守护使不懈怠。行平等心善恶无二。为一切任荷负重担。常察观了不为损耗。不听心识驰骋众想。不念其恶不传人非。护一切意总摄牢固不兴其意。随所思惟念恒布施。养育一切众生之类。使行忍辱不起异心。志愿精进终不回转。禅思寂寞得安隐定。奉遵智慧博揽众义。所演如海亦无厌足。故修广闻学戒要法。随逐善友欲达诸法。常离恶师远诸邪学。夫邪学者非真正道。无猗身相贪著文饰。知诸万物皆归无常。其戒功德净如紫金。所施意净亦无悔恨。心意清净终无虚饰。所学微妙亦不烦愦。其意鲜明无有垢浊。本行清净心不焦燃。虽在迷惑不随淫欲。意不怀乱常若一定。息诸结缚永无起灭。终不误失静寂通彻。戒具不缺无所漏失。随其本要亦不遗舍。诸佛定根而悉分别用平等心度诸众生。从一切智入解脱门。游诸三昧悉现在前。不贪身命不有一切乱想之念。不计我人寿命之著。亦不思惟名色痛想行识。不猗身口四大造色。其真谛想实解如本。分别造色一无有二。复当思惟眼色耳声鼻香舌味身更心法。普皆清净一相无相而不迷荒。谛观诸法以过空行。无想无愿亦无形像。度于三界不染不著。无解不解亦无系缚。复不生念亦不见生所以然者。一切诸法都无所生。常当慈愍不念杀盗。育养一切欲令生活。亦不妄取他人财宝好喜恩施。不念邪淫远离于色。初无欺诈谤谗于人。所说忠信受人善谏心不迷荒。见诸耆年恒念尊敬。所游之方加以仁心。各使得所不令有恨。宽弘包容示以正教。念以平等应于律法。一切之类亦无[打-丁+王]愠。众行以备无所复进。演说究竟度诸众生。广为一切发去覆盖。上位菩萨法之大主。普演三乘无极之训。德过须弥慧超江海。道逾虚空无以为譬。最胜当知。用一切人愚痴懈怠放逸迷惑不顺法教。复当迳历涉生死苦。退废迷荒缠绵阴盖不免三趣。是故如来愍诸不及。为遵一切诸法之本。悉为一法断诸习著。二十二病更乐之本。此诸法者。亦无有法亦无非法。亦无言教都无所说。所以然者。其无法者。则无所生亦无所灭。为人说法不见所说如是最胜。上位菩萨分别思惟更乐所起更乐所灭。菩萨观彼有对更乐。与六更乐而为根本。亦当知之。不为六根本。亦当知之。与七更乐共相受入。复次菩萨思惟观了广语更乐。与三更乐而作根本。枝流七更少有其分复次最胜。菩萨当复思惟明更乐自相应时。于余四更共相受入。亦当思惟不兴染著。复次菩萨无明更乐与三更乐自相应时。复与十一更乐少有其分。亦当思惟不兴染著。复次最胜。非明非无明更乐自相应时。余十一更乐少有其分。复次菩萨爱欲更乐自相应时。十一更乐少有其分。假使恚怒更乐自相摄持。十一更乐少有其分。复次乐痛更乐复与十二更乐少有其分。苦痛更乐十一更乐少有其分。无苦无乐痛更乐。亦与十三更乐少有其分。复次菩萨眼识更乐自相应时。与八更乐少有其分。耳鼻舌身亦如眼更而无有异。色想更乐与五更乐为体。便与七更共相牵连。若复声更与三更乐为体。尔时便与十一更乐而共相连。若使香更与二更乐为体。尔时便与九更而共相连。或时味更与四更为体。是时便与十一更而相牵连。若使细滑与三更为体。便与十三更共相牵连。或时法更与二十二更共相为体。尔时与一切诸更而相牵连。上位菩萨常当思惟更乐兴衰起灭之处。一一分别令不增减。便能消灭诸尘欲结。以能灭结。心亦不著计常之想。亦复不见我人寿命生灭著断。如是最胜。六住菩萨以真谛心。不念有无审解空者。于诸更乐了别为一。菩萨当知。或时有对更乐与一根为体。是时别与八根相与牵连。上位菩萨复当思惟专意在前。一一分别心不染著。菩萨复当观察。广语更乐与五根为体。尔时别与八根共相牵连。亦当思惟竟不染著。菩萨复当思念明更乐与三更乐为体。尔时别与九根共相牵连。复次无明更乐自为体时。亦与六根共相连缀。非明非无明更乐自作体时。与十一根而共牵连。爱欲更乐亦与四根共相牵连。恚更乐复与四根共相牵连。乐痛更乐与二根为体。与九根共相牵连。苦痛更乐二根为体。复与六根共相牵连。无苦无乐痛更乐与一根为体。尔时复与无根共相牵连。复次菩萨眼更乐自为体时。与九根共相牵连。耳鼻舌身亦复如是。意更乐与五根为体。是时与八根共相牵连。色更乐与二根为体。便与五根共相牵连。声更乐与三根为体。尔时便与八根共相牵连。复次菩萨亦当思惟。香更乐与六更乐为体。尔时便与九根共相牵连。设味更乐与二根为体。是时便与十一根共相牵连。或时细滑更乐与一根为体。便与八根共相牵连。菩萨复当观知。法更乐与十九根为体。便与十三更乐共相牵连。假使菩萨思惟校计。除去贪著不造更乐。便能充满一切诸愿。以金色光相好严身。光曜普照靡不周遍。深解诸法悉为空寂。晓知法本亦无有法亦无非法。所以者何。其无法者。则无所生亦无所灭。而为说法不见所说。非真实法假号言耳。内有六受外有六入。五阴诸种及一切入。斯皆虚寂皆悉假号。分别章句及一切法。以真谛观亦无五阴。四大诸种及二十二更乐之本无有断灭。亦无是常非常。亦无坚固。是谓名曰诸法无言。一切诸法本末清净。皆空皆寂无有其名。一切法性及与名号。皆亦自然悉无所有。是诸佛教亦复如是。普当修习无处所法。何谓修习无处所法。谓习憺怕悉无所生。修于无欲行真谛法。习学本无而行法界。亦习本际了知悉空。一切诸法皆无所住。无所习行无行不行。如是最胜。六住菩萨解诸法空。复当修习威仪礼节。不取当来已舍过去。不念现在亦无我所。无所受取亦不有主。复无被服不可睹见。为究竟空故无有尽。设有文字亦假号耳。其无尽者则无所生。以其本净志意憺怕。亦无出生当离所生及无所生。已所习学亦无声响不见进趣亦无退者。推寻边幅则无有底亦不无底不起不灭。是则名曰达于本空。讲宣平等亦无想念。无近无远亦无足迹。是谓为习。所言习者。入于法律。一切诸法假有号耳。亦无来往周旋之处。无得无失无闻无见。是谓常在住于法界。其能奉行如是法者。是名为习。云何为法。所言法者。法不念法亦不毁败。复不恐难无有希望。设无希望亦不想报。若不念报则除一切望想之累。不迟当来不住现在不忆过去。如是行者便能具足等于三世。三世等者则无言说。不用住故而度众生。最胜当知。如来出现演此言教。使众生类得度彼岸。有佛无佛法性常住。法界自然亦不变易。法界住者是谓寂然。复以何故法界自然。以无吾我故曰自然。或时菩萨计是我所。自谓有身意所专著。受五阴形观见因缘。名色思想周旋处所。言辞往来依猗识知。名号假设心中称量。观察本末四大诸入。是时菩萨复作是念。我当劝进度三界人。当使捐舍淫怒痴病。修习道教入三脱门。若复思惟使众生等到于道迹。至成罗汉得四果证或复思念。意止意断神足根力七觉八道。空无想愿四谛真如灭于尘劳。有是思想内于众生为眷属者。则于法界而有缺减。六住菩萨。以是远离不与缘觉声闻之心。行菩萨业大乘之誓。发大弘盖旷大之意。心自念言。若我作佛务求道慧。于百千行使不耗减。我当布施舍乎悭吝施以法财。净其禁戒断除瑕秽谨慎守行。建立忍辱刈去嗔恚体行柔和。若修精进。护懈怠垢。勤力遵修初不弃舍。若处闲居修于正受。意不乱转逮得一心。从三昧起奉行其义。六度无极开化众生以求佛道欲成道果要由六住成等正觉降伏众魔。转无上法度脱人民。以佛永寂而灭度之。究尽圣慧学治住地。宣畅如来十力之业。十八殊胜不共之法四无所畏。分别辩才通达无碍。亦不想求于色无色无所贪慕。应这前人分别五阴无所起灭。生老死苦是恼之相识解空者。是谓苦谛。晓知五阴所从缘起。所见万物皆有想求。别了其意而无是非。虽不求者亦不永忘。是谓习谛。不与去来今现在事而俱同尘。亦不住中有侥幸心。悉知消灭而无所有。是谓尽谛。欲致道者了苦习尽。以八十四圣所尊重神达之智。除去缘缚犹豫结网。是谓尽谛。分别四谛一切所现。善恶苦乐心知世间。悉了本末不以为求。虽不求望不取其证。是谓菩萨行于道谛。解了身空寂灭不起。亦无殃衅亦不除罪。无取无舍复无断坏。无身不身不见施设有造作者。不在彼此亦无中间。如是最胜。上位菩萨常当思惟。除二十二更乐之本相连之殃。乃能修习崇菩萨业。是谓最胜上位菩萨于六住中而净其行　　　　广受品第七　　尔时最胜菩萨复白佛言。云何阿毗婆帝菩萨于七住地而净其行。佛告最胜。菩萨常当于七住中。必报施劳终果其愿。去离计著不见有我。虽度众生不见有度。亦复不见我人寿命。断灭计常十八本持诸入之性。远诸衰入颠倒之想。亦不愿求欲生三界。常欲亲附依佛法众。戒念天施空无想愿。亦复不见有入道者。虽知有空无想之证。知而不处不入其境。慧过无愿身口意净。悲念一切众生之类复不自念。哀愍众生等视诸法。斯空无主亦无所入。欲为导御勿为贡高。无所生忍报应之果。一道教授不猗名色。永离邪业而无所著。求想知灭而不回转。自调其意慧无所碍。永去三涂不染于欲。菩萨所说建立应时。出入进退不失仪容。一切妄想贪求之意永不生念。诸所受取审谛安详。散所施设无有错误。亦无此心怀胜负意。常当思惟寂然之法。其寂然者。斯乃名曰不退转法。诸佛嘉叹而授名号。乃得称为无所生慧。所以者何。于一切法亦无有心。其无心者则无所生。无所生者。是则坚固不退转地。又初发意菩萨心者。牢固其志常当守护弘誓之心。犹若金刚不可沮坏。游于无量生死之难。一切所有施无希望。常有等心加于众生。我皆当度一切萌类。以佛无为而灭度之。虽度众生亦无有人。至无为者。解一切法斯无所生。分别晓了一切诸法。常加精进无所遗漏。其慧普入靡所不达。具一切智了入妙门。诸所爱重无有增减。以无贪吝断诸妄见。阿惟越致。虽在三界不起众想。若起想著便在边际。在边际者。计于吾我猗其所施。愿及一切蒙劝助福。作是施者。便有三碍我人想施。流转生死缠绵在俗。终不能得度世之道。最胜当知。于是菩萨若惠施时不著吾我。不见受者而有所取。设有所施未曾望想而求报应。菩萨所施劝助一切。用求无上正真之道。平等三世无去来今。了一法身不处生死不止灭度。教化一切悉无所住。柔和心性愍哀诸厄。等心广济一切众生。亲善知识咨承未及。习求经籍用寤疑结。数念舍家不慕居业。解了相好达之无形。等观诸法明悉解正。无所从生宣畅一品。蠲除众念去诸乱想。舍诸邪见灭尘劳秽。寂然审谛其心调和。志不怀害不随染污。若入此地在其处者。乃当名曰号不退转。一心入众。恒以神通而开化之。解诸佛土空无所有。普悉逮致究竟之处。具足晓了众生根源。随其所好而为示现。最胜当知。七住菩萨精进勇猛如幻三昧常现在前。随彼众生心意所趣而度脱之。或入五道逐而救护。不舍本愿从其本誓。辄得成就识别种种。言辞所说寻以辩才。报前音响则为说法。先达了知命根所趣。至欲成道坐佛树下。庄严道场功勋具足。通诸佛法靡不周悉。菩萨恒当思惟退不退转。极妙之法悉达诸观。了其边际而无处所亦无有终亦无有生。菩萨思惟不退智忍。明知诸法聚散坚强。永使灭度不退智忍。虽处放逸了于诸法。而无驰骋不退智忍。复在诸法解知五阴起无所起。不退忍者。解一切法无有音声所谓无响亦无往还。不退智者。存于诸法具足众妙。六度无极周遍虚空而无缺减。不退忍者虽在诸法无来无去。立坐卧寐无应不应。不退智者。法性常住住无所住。亦无窠窟有其处所。不退忍者。悉于诸法无尊无卑无高无下。不退智者。于一切法舍离断灭计有常心。不退忍者。皆由众苦而生恐惧。当知本空亦无处所。不退智者。于一切法去诸覆盖。普遍如空舍除六事。不退忍者。复于诸法消化尘垢不念不忘。不退智者。一切诸法无应不应亦无合散。虽游诸法蠲除尘劳永使无余。不退忍者。因从其慧行无所习。悉无知者亦无不知无思无见。不退智者。诸法无动无能摇者。澹泊寂然亦无想念。不退忍者。诸法磨灭无有退转。皆悉灭尽不可摸则。不退智者。于一切法本末无住性自如空不退忍者。一切诸法皆在幽隐静漠之地。所至无碍亦无患难。不退智者。法界性住常以随时兴显诸法。不退忍者。一切诸法悉为空寂。不念不舍无著不著。不退智者。乘载诸法令度彼岸。不见彼此有度无度。不退忍者。不念诸法生老病死诸入忧恼。不退智者。摄取诸法而不可得。志在深妙获六度法。不退忍者。计于诸法以离垢秽本末无瑕。不退智者。于一切法奉修平等亦不有转。不退忍者。不见诸法种性所造了知为一。不退智者。于一切法亦无所求不怀忧戚。不退忍者。亦由诸法共相发起。无有中息而怀懈怠堕在边际。不退智者。晓了本无无进无退亦无若干。不退忍者。断除诸法所归音响。皆悉虚空不见相貌。不舍本无法性自尔。不退智者。于一切法无有挂碍。无去无来无著无脱亦无所生。不退忍者。除诸秽恶行甚清净。不退智者。宣畅诸法调定众智。降伏缚著使兴道心。不退忍者。悉度诸法轻慢之辈。乃至恩爱报应之缘。不退智者。一切诸法以离名句。其名本无无得无失。不退忍者。普使诸法无放无取不没不生。不退智者。去心贪著究竟本末亦无增减。不退智者。为法根本出生殊胜独步三界。不退忍者。思惟苦本退寻分别知所从来。不退智者。分别根门意识因缘。不退忍者。菩萨要誓终不差违。不退智者。不以今身更受胎分恒当化生。不退忍者。思惟阴入诸种兴衰持入阴性。不退智者。分别身中起不净观。从头至足无可贪者。最胜。菩萨常当思惟分别了知。初发起学菩萨心者。以不退忍观了七本。亦不生灭著断之名。七住菩萨。复当思惟贤圣八本。皆悉不见生灭著断。设使最胜。随所受生在彼挍计若生色界。五地十六四三二一。在下位者正有七本亦当思惟。无形界中复有十一。了知空寂阿惟越致。以能成办苦忍苦智。习尽道忍及贤圣智。亦当分别八玄通忍。除五十二无明之漏。七住菩萨常念依初禅行六圣智。修二三昧及三梵堂缘于喜根。设依中禅而不取证。当修七智无觉有观。心行守护空无想愿。假使菩萨因彼二禅思惟八慧。无觉观喜空无想愿亦不受证。若复菩萨复念三禅。分别十慧不念觉观。空无想愿快乐自娱。是时菩萨于四禅中。复当分别十六圣智。亦无觉观行三梵堂等。守护其意而不漏失。其能入此菩萨宝藏。行于智忍解无疮病。不为五十二漏之所系著。分别诸法次地所趣。逮得圣慧不退转法。假使菩萨修行十六殊胜之智。终不怀抱狐疑邪见。则能消除一切众结。其心坚强而不怯弱。意念牢固亦不昏妄。独步三界无所忌难。志若金刚终无羸劣。心常惭愧羞耻不及。意能照鉴靡不通达。智如玄明莫不蒙曜。辩才言辞终不有滞。逮致总持未曾忽失。所为决了不怀沉吟。所在游居辄行佛业。所造平等意无增减。言常柔软不伤于人。性不卒暴审谛安详。知人志趣辄为说法。分别五阴剖判诸入。晓了诸法靡不备悉。遥睹三世报应因缘。知人心念而为说法。是处非处善恶果报。慧心甚深亦无边畔。明解善权随时适化。知时进止出入行步识别可否。威仪礼节初不失宜。所可游居兴发无上正真道意。如是最胜。菩萨大士在在处处。说法度人令成道果。弃舍众难使获永安。终不生于八不闲处。所游国界而得自在。闻其所说辄得度脱。其有承受奉其言教。寻便逮致不退转法。晓了空慧无所从生。便成无上正真之道。菩萨常当施权方便亦不自念。吾今以能降伏色想。本我求愿今日已果。不生小心而随取证。是谓菩萨无有退转。分别十二因缘之法。皆由无明便致生死。寻其所生求不可见亦不可观。亦非有相亦非无相。非不有相非不无相。达知如斯因缘之本。不见所行有正无正及上中下。亦复不见罪福报应造不善行。解了诸法悉无所生。修诸法本不见合散。是乃名曰因缘所起。假使无缘便无忧患。言无患者。无明行灭则无老死忧悲苦恼。通达识知别十二法。一切有因诸法名号。因缘合散非我无我非彼无彼。亦复不见我人寿命生老无常。不见所入复非有入。达知识入悉无所入。如是入者则了一切退不退法。是谓最胜。不退大士若欲具足一切法者。当了无常苦空非身。虽知虚寂用众生故而不取证。菩萨行净不著有为。众生根深不尽有为。解十二缘斯有为法。菩萨导引使了无为。菩萨虽处无为境界。行空无想无愿之法。不住无为而取其证。了知无常为磨灭法。修行功德不怀疲极。观彼受生众苦之元。护彼众生而自省察。观诸法灭亦不究竟。观痛意法寻无处所。观无所生不见所生。观念众生为彼重任。观漏无漏不灭三界。行四等心愍彼后学。意存无著不舍弟子缘觉之道。如是最胜。菩萨清净意志审谛。随人所好而为示现。应适众生终无有损得一切愿。以功德慧其心鲜洁。眼所视色索之了无。习行忍辱不兴乱想。其有骂詈嗔恚向者。唯念其法。解内外空而无所有。亦不起疑而限于空。不自见身及与他人。所以者何。阿惟越致从索手脚欢喜与之。设复求头其心倍悦。不逆前人无所贪惜。求妻子者即持施与心无变异。所说章句唯务无上正真之道。不大殷勤劝进于人。作金轮王帝释梵天。为一切人说微妙法。发心起学为菩萨道。神通游行见十方佛。礼事供养诸佛世尊。正使三千大千刹土满其中宝。心终不兴想著之心。一切所有视无所有。亦复不念是我所有。意悉清净不想色求。用一法身不可见故。视一切人如法界住。逮得道眼神足备具。以得慧眼。便知所有都无所有。渐解如尔真际法性。便获佛眼十八法本。分别法眼通达无碍。具足十力执持弘誓。便至无为不死之境。最胜当知。其所修行如一切智。习行所住故无所住。解了此住住无所住学亦无学。菩萨常念空寂之法。诸法随顺而无返逆。不以随顺而在平正。不以返逆而随边际。复不习邪堕于魔界。亦不学正侥幸大乘。所以然者。不弃舍法牢固之要。以不舍法则不犯非。以自知者无所复作。便能专心制持五阴。使不流驰便度魔界。无能中道弊菩萨心　　尔时最胜白世尊言。云何不退转菩萨住无所住学亦无学　　佛告最胜。七住菩萨住于三界。不染三界亦无所习。不习学者是谓为内。不求习者是谓为外。虽习于外不随弟子。观无所学亦非缘学。所谓习者。生死所学菩萨所修。谓学无知。习无所习学无所学。习是名色习是因缘。习谓我见习者是爱。习是我所亦非我所。习者虽贪学习布施。习虽犯戒学习护戒。复不于戒而自贡高。习亦恚相学习忍辱。习为懈怠学习精进。习为乱想学习一意。习者无明学习智慧。习无果报学习功德。习为俗业学习于道。习谓无脱学习得度。如是最胜。七住菩萨习无所习学无所学。至无极慧一切诸法不见得失。亦无所入亦无不入。不可以色计有所入。痛想行识亦复如是。不从法数而至有极。亦复不从非法之数。得至无极求一切智。当如智住。不自念法言是我作。作解了者为一切智。菩萨欲求一切智者。当从四大造色中求。所以者何。计身则碍而受四生。不计身者则离爱欲。菩萨住者如智之住。以过诸界住无所住。不计有生不为生母。若见生者是皆非生。以知无生号无生慧。作是等者。是谓平等无极无限大乘之等。佛说是时。十一那术百千天子。悉得无所从生法忍。七万二千人皆发无上平等道意　　尔时座上尊大声闻。长老迦叶、舍利弗、摩诃目揵连、阿那律、离越、难头婆罗、分耨、文陀尼弗、空须菩提等。五百罗汉。即从坐起。齐整袈裟右膝著地。悉以头面著佛足下。皆共同时举声悲号。哽噎哀感以手挥泪。前白佛言。我等见浅永断圣种。佛道深邃不蒙洗濯。若有男子女人下至凡夫。在三涂中欲求道者。当发尊意至成作佛。所以者何。如佛今日以百千法为吾等说。不能成就发菩萨意。私抱悔恨永无所及。今虽得道称为罗汉。六通清彻德超三有。故不如本百千万劫。作五逆罪入无择狱。冀望罪灭会有出期。渐蒙解脱以至灭度。便得发意成菩萨道。今已根败无益时遇。所以然者。以其烧燃菩萨种故。器以穿漏不复容止成菩萨道。飞行蠕动有形之类。一足二足至百千足。皆悉依地而得生活。食以甘美衣著软细。群鸟飞空系命在地。吾虽得道犹养四大。我与鸟兽有何差别。彼虽杂垢渐渐得免畜兽之形。种德不息成大乘迹。诸天及人皆蒙度脱。自怨鄙陋不及上尊。皆怀愁忧悔本所修。时彼会中千七百入未践迹者。先修声闻缘觉之法。毕志坚固发无上心。即于座上逮得无所从生法忍。因其敷演六度大法。宣畅四谛苦习尽道四恩四等。训诲一切令发道心　　时舍利弗承佛威神。宣告来会诸菩萨等。听我曩昔在坏器时。或从一住进至五住。还复退堕而在初住。复从初住至五六住。如是经历六十劫中。竟复不能到不退转。所兴即悔亦不究竟。设当持心如净戒者。所愿必得而不犯俗。以智慧法靡不照明。菩萨以住不退转地。亦复不计施与不施。亦不见戒忍辱精进一心智慧。亦复不从欲色无色界法。亦复不从身口意行。于一切法皆无所著。悉如幻化野马影响。所住本末而悉清净。无有吾我寿命长短。不见道俗是非名号。亦不自念我当求是当不求是。无忧喜想无缘无作。亦无所生亦无所见亦无处所。作是学者。无欲怒痴无增减学。不堕恶趣有退转心。欲成至佛当如是习。亦不作罪亦不作福。亦不有成亦不无成。不想无想诸法悉等而无差特。时舍利弗。说是语时。复有无央数百千众生。皆发无上正真道意　　尔时最胜前白佛言。云何一切诸法皆如幻化野马乎。佛告最胜。譬若如化来不见来去无处所。解知诸法亦复如是。无所从来无所从去。性自然住不见变易。诸法无作亦无造者。如来身者。一为化身二为法身。夫法身者。不可睹见亦无形像。化身如是虚空无形。是谓最胜。阿惟越致所修行本。在诸大众能师子吼。行于空慧无能逮者。功勋纯熟诸法清净。无极深妙不可思议巍巍难量。如是最胜。不退大士于七住中而净其行　　　　十住断结经卷第二　　　　十住断结经卷第三　　　　姚秦凉州沙门竺佛念译　　　　童真品第八　　尔时最胜菩萨白佛言。世尊。云何第八菩萨于八住地而净其行。佛告最胜。第八菩萨常当具足以神通慧晓众生根。观其意趣而为示现。复以神通游诸佛国。观其奇特殊妙之行。还自庄严其佛国土。自往奉觐礼敬诸佛。观佛身相空无所有。学习知忍分别诸根。常入如幻三昧定意知其无本。所作功德随前形器。各随其所而成就之。以过空行无想无愿。不有形像。度于三界永无缚著。慧无所念不有生灭。以无所生故曰为慧。作不见作亦无造者。是谓名慧。无疆界中间处所。都无住止亦无窠窟。慧为清净识无所猗。所以然者。由无想念慧无有限。用力方便不止贪欲。亦不住色不住无色。虽与同垢不为染著。是谓最胜名曰大智。离淫怒痴不处愚冥。永为解脱而无挂碍不著不断。去十二缘无明根本不见我人。无我不我。不住贪欲了之为一。无求色想复不念在一切色中。是谓第八菩萨慧业。终不随缘无烦恼患。不与疑合。亦不有为非不有为。亦不求福非无功德。以越诸恶非法之事。所以然者。法性常存不见。愚者而行非法。不见扰恼其身心识。意不乱想流驰异念。是谓最胜。名曰为慧。分别空观了知无生。断灭计常不使兴起。抑制六关终不邪窥誓在广远不计限局。修童真禁而不越序。若见退堕在下位者。辄便诱劝务使上及。奉顺法者。不断诸佛所修律本。身心怡然不能穷已。兴隆道乐不除法身。不断圣众不有缚脱。复当修习道俗之法。以法性故不断诸学。使慎禁戒因本清净而不可尽。诸在生死斯皆有尽。流转五道周旋往返亦不宁息。住无常处斯亦尽灭。外道异学虽获五通不离世智。愿求长生后失神足。亦复命尽便涉生死。或有众生勤行五戒十善之法得生人天。精勤五戒在欲天中。封受自然功德具足。或有众生习学空定在色天中。以欢悦为食不念苦本。或有众生心识澹然希望无为。谓为无想永寂泥洹。斯皆自调不至究竟灭度之处。第八菩萨观了斯处而不染著。恒敷演法劝进学者使远离之。最胜当知。童真之业亦复远离二乘之道。从须陀洹至辟支佛皆有衅咎。菩萨终不念罗汉法。所以然者以其用心猗泥洹道。缘觉所修菩萨不学。以其发意无大慈哀。有斯学者此皆非正。若有菩萨欲究竟学习智慧海。尽其元本而不可穷。誓愿不舍一切众生。修如来法为不灭性。慧无穷极故不可见。道果开敷使得成就。言种实者菩萨发意弘誓之心。十力无畏十八不共殊特之法。亦不思议亦不可尽。第八菩萨在在游化。执意行忍无能思议。心不念非无有众恶。不怀恚恨加于众生。又不兴意与人竞诤。复不导人有所毁败。慎护身口不妄有犯。将护众生慎己行本。不处邪部思惟善业。无爱欲意能庄严身如佛色像。尔时世尊告最胜曰。童真菩萨常当习行音响句义。云何菩萨学音响义。于是菩萨知诸法空不染诸见。思惟无相不兴乱念。分别无愿永离三有。法无淫欲本性自净。不起恚怒永使不生。观了无明不为愚冥。复当思惟当来过去现在之法。尽无所起诸法自然。不见兴灭不见生死不为报应。信作善恶知有果实。修口清净不行妄语。其心明解行无沾污。所兴事胜不舍一切。常自挍计梦幻之法。设有邪念即自觉知。志性柔和守护其意使不生恶。常生清净真正之士。设在人间众德具足。相好八十声如哀鸾。亦若梵天所说微妙不怀绮饰。去淫怒痴无复忧戚。终不恶颜恚恨向人。所造功德未曾忘失。随其根本使至永安。常以法言劝进一切。降伏外道邪学异术。以离苦恼无复厄难。备悉诸佛具足之法。人常忍辱身心至密。现受骂詈默然不报。若使众生取挝捶者。不念怨储亦如地大包受万物。终无识想有增减意。所以然者。斯由法性本来空故。设有忿怒终不有恨。视彼恚色如幻如化。兴意来向不持心逆。若念恶者佯若不知密自思惟。吾今审谛知之为空。当求远离不兴彼缘。前人怀恚我宜慎之。假使有人来称誉者不以为喜。若见捶者亦无愁恼。所以然者。不见己身及彼杖痛。皆由积行降伏心意。在闲静处挍计身中。生老病死非常苦痛。愁忧恐怖饥渴寒热。复重观察。是身坏败为非常法。是身为苦器众病聚集。是身虚空四大还本。是身无我无生无灭。三界众生为流所漂。爱欲流者沉没流转亦无休息。先当制心不使增多。复当思惟有流之本。处在三界所更生死受身不息。亦当思惟邪见之流。众生愚痴。随兴倒见六十二尘迷荒之道。无明流者。三界众生。瞢瞢为痴不知真道。以不净为净返入欲流。以苦为乐。以非常为常。以非身为身。亦不思惟除去贪浊而自侵欺。长夜不习老不息淫。有财不施不受佛语。是谓四弊遂增爱根。意念身行共相受入。如是最胜。菩萨入定寂寞而观。弃恶除欲不善之想。内自观身思忆三宝。念察非常苦空非身。随贤圣教无苦乐心。修行四证究畅其义。生为苦证爱为习证。清为尽证度为道证。患厌此形无一可贪。深思根本为从何生。随性观之方知根原。苦从身生。习因爱生。爱灭成尽。无欲成道。常遵慈愍无有害意。长养道化愍伤众生。生死勤苦为之拔济。和颜悦色向于群萌。劝教众生使发道意。所言通利而无滞碍。知诸法相真谛之义。达了诸法随时而入。卒问寻对应机无难。所说应时辞无错乱。菩萨慈心愍伤一切。遍念众生有形之类。不免疾病衰丧之痛。为设方便欲令解脱。复起悲心哀感一切。饥渴寒热得失罪咎艰难之患。思惟巧便欲令恬然。复以喜心念诸世间。皆有忧苦恐怖之难。吾当方宜永使安隐。常以守护之心。愿度三界八难生者。愚痴曚闇不见正道念欲成济使得无为。愍哀众生心不动转。虽行此法意不染著。不以勤苦而生退转。渴仰无上正真之道。于诸通慧而无厌足。设在五乐歌舞之中。亦不生心而用欢喜。晓了世俗斯皆幻化。一切万物尽归无常。不为八法所见倾动心恒远离如避劫烧。不处其中为人所恼。若欲恚恨来向己者。终不还报如毫厘许。为人所敬无敢犯者。假使有人欲害菩萨。节节解身各在异处。悉能忍之不生乱想。因欲具足童真之行。菩萨复观身心之法。合成散灭何足贪著。而欲宝之。缘是果行必获佛身。备悉成就如来匿藏。建立大誓究道根源。菩萨行权变化无穷。若在外道异学之中。现身入火坐卧自由。复从火起无所伤害。辄使其人知有真道。心自改悔修清净行。化愚惑意还令返真。因从生天为讲演法。解知天位亦复衰丧。菩萨权道无所不入。释梵四天王无不自归而稽首者。斯由积功道德超殊。亦非二乘所能及逮。童真神智亦无边底。心旷无崖不可限量。所说有益亦无损耗。以是之故慧不可尽。一一分别眼耳鼻舌身心之法。了知悉空亦无所有。达过忍慧便逮众智。不念一切是常非常。寻便得入无极之慧。若与前人音声来往。思惟言教犹山中响。有解此者名曰权慧。亦复观察有为无为空性之法。谛自虚寂假有号耳。不念己身以得道果。余下劣者亦不及逮。复不自念。修行戒律奉尊法教。终不兴意生若干念。是谓童真权慧无边。或有菩萨行中和忍空忍顶忍不退转忍。如实观察而无虚妄。修三梵堂。空不住本不念牢实。无思想观不念有想。亦不愿求而兴愿想。法界一相亦无形貌。思惟生死亦无终始。亦无施为无有施为。不见过去当来现在。周回往来都无真实。过去磨灭现在不住当来不生。有德不见无德。无德不见有德。不为有德不为无德。非不有德非不无德。了知有德无德澹然空寂。不有生灭著断之名。复观无生不有所生不见无生。分别有生及与无生。虚而无实一而无二。不见度世道果之证。亦复不见前后中间。文字言教不见解散不与世合。复不见聚而共同流。如是最胜。童真所修深远难及。不可思议无能及者。不见道忍与智忍合。不见智忍与道忍合亦不不合。不见无道与无智合。不见无智与无道合。道忍及道自不共合。非不有合亦不不合。所以然者性自空故。最胜当知。世有二法令新学者有狐疑想。云何二法起狐疑者。于是菩萨修百千法。猗著泥洹谓为以脱。有斯行者则有减损。或有菩萨。知泥洹性永为解脱。不兴染著施设生死无从无离深知为一。而无若干分部之名。菩萨慧忍终不生心。而有彼此平等大乘。解入空慧无著无断。无所染污乃谓平等。等性观了无缚无脱。亦无所造故无所生。不见自然有生灭者。解脱然者乃谓自然。不见有然不见无然。解达自然悉无所有。是谓清净是谓灭尽。如是最胜。菩萨积行慧无穷极。行无生慧而不可尽。从初积学至于道场。坐佛树下降伏魔怨成无上道。先当入此忍慧定意。然后乃游师子奋迅独步三昧。放大光明普照三千大千刹土。有见光者斯皆忍慧所见缠络。意识柔软无强梁心。常以慈哀摄身口意。言教清净终始无损。任纵无为于尊佛道。游志三昧心无乱想。为人谦下不憍篾人。功德道果日夜滋生。缚结怨恶永无根芽。堪游他方诸佛刹土。知其光明神感之应。训化群萌靡不度者。寻其光明了无所有。分别相貌亦无真实。复当分别色痛想行识所起相像。云何观达五阴之相。有见光者是谓为色。有形质者是亦为色。取受付与是亦为色己身护持亦复是色。若与他人亦复是色。次当了知痛之起灭。为由何等而有此痛。苦痛乐痛不苦不乐痛。常念分别而无苦乐。况当有痛此则不然。具晓了者是为痛相。深记去就流驰不停。追忆往古未来现在若男若女。及余无数无限之念。名曰思想。解知此想无来无去亦无处所。虚而非真亦无名号。故名思想。若复见行善恶之法有记无记。有漏无漏有为无为。有所造作不以为碍。菩萨于时见行善者非为不善。见行恶者非为不恶。若复有时亦不行善亦不行恶。当念分别不见无善亦复无恶。是谓最胜名曰为行。复当晓了何因有识识非一相。眼耳鼻舌身意之法亦名为识。色声香味细滑之法亦名为识。达知更乐兴衰之法亦名为识。在思想中亦名为识。离思想者亦名为识。有善有恶亦名为识。无善无恶亦名为识。亦非有善亦非不善。亦名为识。解知此识为从何生复从何灭。解知无生亦无起灭。达了此者是谓为识。如是最胜。童真菩萨舍身受形。身根意识初不错乱。不受中阴而有留难。众生神离住于中阴。随其轻重殃祸之本便有留难。菩萨大士发意之顷。随意所向寻往受形而无留难。最胜当知。童真菩萨常与一生补处菩萨以为朋友。随侍游观佛土清净。选择极妙最上佛土。志存盛好施为佛事。第八菩萨逮得自在。从其缘化靡不周遍。所宣道法而无穷尽。常以善教悦可众生。时彼众会有诸菩萨。各心念言。今日如来颁宣慧业叹童真行。功德果报亦无等伦。今观最胜大士所修。履童真业亦无差违。假使最胜。成最正觉无上之道。得佛道时所号云何。其佛国土功勋严净为何等类。诸菩萨众成就云何。奉修法律有差别不。尔时世尊知彼众会心中所念。便于座上寻时即笑。无数亿百千光明从佛口出。照于十方无限世界。蔽日月明覆魔宫殿。光还绕佛无央数匝从顶上入。时会菩萨即从座起偏袒右肩。叉手礼佛而问笑意。佛不妄笑愿闻其意。尔时世尊告众会曰。汝等见此最胜菩萨不乎。对曰唯然我等已见。佛告来会诸菩萨等。此贤劫中百佛过去当有佛出号师子威。如来出现于世至真等正觉明行成为善逝世间解无上士道法御天人师号佛世尊。国土名号如今无异。时彼土境国界神妙。五[声-耳+木]卒贱自然无价。人民滋盛城郭严整。合以七宝金银琉璃水精车磲玛瑙珊瑚琥珀及摩尼宝。时彼佛土平正。有八交道纯以宝成。其地柔软如天细衣犹兜术天。被服饮食宫殿室宅。园观浴池交路棚阁巍巍殊妙。其佛国土神德如是。诸天人民自然显发。作倡伎乐悬诸缯幡。竖立幢盖烧众名香雨宝妙华。将护正法使不缺漏。导利开益无量众生。今此最胜菩萨从此间没。当生无怒佛土极乐世界。已生彼土时。无怒佛为诸菩萨宣八千四百奇异法门。阐扬道教归于句义。往返周旋不断三宝。皆使众生立不退转。说是语时其在会者。咸皆叹曰。善哉善哉。最胜大士。以成佛号何其速耶。愿将来世得生此国。值师子威如来出现世时。遭蒙道教修童真行如最胜也。时会菩萨重自念言。令诸众生普皆得慧忍智之法。如今无异其闻此声。无有恐怖不怀犹豫。尔时世尊告最胜曰。菩萨行备具足众德显示殊特无量言教。应时示现靡所不入。或为凡俗孤老之形或为幼童婴儿之像。复以权变入于四道。与须陀洹已成就者而为朋友。便说上要使不懈息。复执方便入斯陀含。劝使断除五灾之难。能令得入不经七返。或在天上敷演甘露。纯熟行者不来世间。或与无垢真人共会。为说身苦六十八法。自叹鄙陋缺无上道。徒丧慧明损辱法典。或现诸佛缘觉之道。显扬神足现十八变。默然教授使得解脱。内怀权慧应适人心。随缘投药使不增减。或与新学初发意者入清净定。使诸众生普见色身。乃令三千大千佛土。在手掌中共相供养。于中往来无增无减。令发无上正真道意。时有菩萨名曰究畅。即从坐起长跪叉手。前白佛言。唯然世尊。是三昧定有何名号。乃令三千大千刹土。十方境界普在掌中。其中众生兴敬供养而无增减乎。佛告究畅菩萨大士曰。其三昧定号曰清净。普见色身显现变化靡不容受。国土境界如故不异亦不增减。正使三千大千刹土。及恒边沙无量佛国悉在掌中。共相敬事施行福业。坐卧经行随意所娱。其中众生各不相知。己身所在无所触娆。究畅当知。皆是童真菩萨威神之所施为。在所现化亦不见身。竟为所在不使众生有增减心。尔时座上诸来会者。天龙鬼神干沓和阿须伦迦留罗。真陀罗摩休勒人及非人。各自生念欲令最胜大士菩萨。示现神变清净定意　　是时世尊知众会心各有想念。便告最胜菩萨大士曰。汝今最胜。当为一切众生及来会者。现是三昧清净定意。令诸会者有笃信心。是时最胜菩萨大士。承佛威神敬奉圣教。即于座上三昧正受。令其十方恒沙刹土。天龙人民及鬼神王。并余尊天诸会菩萨有形之属。皆现掌中于中显示。有禅定者有经行者。有兴功德作佛事者。所现殊特巍巍难喻无以为譬。现神足已。一切十方诸来之会。还在本位如故不异。最胜菩萨亦在本座。衣服严整不失威仪　　时究畅菩萨。语最胜曰。仁者所现三昧威神。超越无量无限之德。神感威显实无等伦。乃能容受十方世界。在其右掌而无增减。我等勤加兴功立德。进修清净定意之法。务及童真大士之行　　尔时最胜报究畅曰。如是如是如汝所言。若有新学发意行者。务欲修习童真之法。当念勤加成就道果。使不中退。菩萨精勤有二十事。所当应行育养拥护不使损减。何谓二十无缺漏法。于是菩萨修童真行。发大弘誓无盖之心。念欲拔济危险之厄。是为精勤而无有退　　复次菩萨合集徒众。训以道教无形状法。恒说空无虚寂之声。是谓童真行无有退。复次菩萨广布功德。使诸下劣得蒙缠络。先除贪意使无想念。却乃训导檀度无极　　复次菩萨见前众生。有困厄者辄身往化。安慰其人使不受痛。常念育养心无变易。复次菩萨造立苦行。经无数难求高明师。咨受言律奉修正法。常念拥塞六无根本　　复次菩萨求无上道。心无荣冀有所染污。心常精勤诸神通慧。行于止观除爱著心。复次菩萨随时应适。晓了权变无觉知者。前受教人痴心通达。然后乃告方便之宜　　复次菩萨发心誓愿。备悉相好庄严其身。自净其土。作黄金色。所将眷属同为一相。复次菩萨誓度旷远不怀怯弱而有滞碍。虽处生死不辞劳苦。毕志坚固降伏外道　　复次菩萨。造立无数功福之业。常念众生不自为己有系著心。思惟四谛觉明观慧。复次菩萨被弘誓铠。从无数劫求无上道。终不生念我行真实。有此行者则有耗减。复次菩萨包容凡夫。来自归者微说道教。指示径路令知所趣。观前人器乃授甘露。　　复次菩萨观察方俗。王法所制勿生叛逆。善则从之恶则窃避。无自贡高毁败风俗。复次菩萨当学入众。若梵志众若长者众。观采礼仪可行知行。可坐知坐可卧知卧。应适威仪而无错谬。是谓童真菩萨而知入众　　复次菩萨常当修学无生法忍。无起灭慧而悉具足一切佛法。游化十方无量佛国。欲得备悉诸总持门诸众智门晓了智慧而无穷极。当念修习童真之行　　复次菩萨。执正御乱不处邪部。具施戒忍精进禅定智慧善权三十七品。空无想愿。其心不懈亦不疲厌。终不忽忘弘誓之心。是谓童真牢固之心　　复次菩萨合集功德众善之本。自缠络身修诸相好而自庄严。消除憍慢无明邪见。童真菩萨一相清净则不染著。不见境界有净不净。尔乃周备相好功德。无量福业而悉具足。亦不懈怠有退转心。何以故。以其童真菩萨发大弘誓不舍本愿。广布慧业精进无惓。是谓菩萨修童真行　　复次菩萨分别幻化欺诈之法。观了虚寂永无所有。亦无形质而可睹见。长养精进务修本业。于十六分而不遗舍。行慈菩萨恒自挍计。欲为我生为从何出。深自思惟出无窠窟。此是世人自起识想染著之意而兴欲火。焚烧善本坠堕五道。斯由贪欲无明结故。若有菩萨分别五欲皆不真实。勤欲思惟永不与处。设闻他方旷野之处。彼有苦行断欲之人。便能方宜诱导众生到彼方域。辄见苦行断欲之人。心意清凉不怀热恼。使其众生皆发道心。除去五欲渐渐将导。游诸佛国礼事供养诸佛世尊。转复引入深法之奥。然后乃具布施之德。戒忍恩和建志精进。一意入定念不驰散。广修智慧无崖之业。是谓究畅童真菩萨所修行道。弘益靡不周悉。若有菩萨初发习学讽读讲论二十行业。然后乃发履童真迹。当其最胜说是法时。万七千人皆发弘普无穷之意。慕修童真二十行业。十千天人皆得无所从生法忍。复有无数众生之类。增益功德不怀中退　　尔时世尊告最胜曰。善哉开士。多所饶益多所度脱。若有菩萨被弘誓心。合集功勋不怀懈惓。加行劝助而修法施。欲以开化众生之类。合集度脱入泥洹界永无来往。是谓最胜。童真所修德不可量。若有菩萨发心起学。常当修习二十行法。却乃渐入深法宝藏。如是最胜。当作是学。如是学者便应第八菩萨之道　　　　定意品第九　　是时最胜菩萨复白佛言。何谓常净菩萨于第九地而净其住。尔时世尊告最胜曰。九住菩萨修习定意一心解门。三昧正受而不耗损。于净不净常若一心。虽处尘劳恚恨之中。不兴乱想生若干念。观知众生心意识著。缘结苦恼之所系缚。所因报应而致此患。复求方便权诈之法。当何巧便得至永灭而取度脱。是时第九菩萨大士。当复思惟斯诸想著。皆由不顺正法之相。从无明行致斯缘报。唯当一心生其道念。念佛法众戒施天念。安般摄身及死亡念。守护一切使不烦乱。勤行精进如救火灾。所逮功德充满一切。内怀志愿存于道果。行诸通慧靡不周悉。常念思惟愍伤一切。由何众生有尘劳患。谛自观察寻其源本。皆由无明而致行报。以生行报则有识神。识既有窟谓为名色。名色已生具成六入。内外相因便起更乐。心已染著转复生痛。解了苦乐乃生爱意。爱根已生共相受入。生老病死愁忧苦恼。渐渐长益欲爱报应。第九菩萨观斯报应深虑思惟。尘劳之缚虚而不真。谛无有实自观缘报。复知众生分别果实都无处所。应无所应报无所报。复以清净真观之法。使其众生令致清净。常念劝勉勤修定意。先以权便观一佛界。有几众生建立坚誓造功德业。集修无上庄严道树。有几众生禅寂入定神足变化权现无方。复几众生荷负重担为人重任。而代拔苦不使受恼。有几众生断三结使具成道迹。有几众生三垢已薄得频来道永与苦别。有几众生无五下分缠缚之难。不复往还至此世界。有几众生断上五结。游诸解脱而自娱乐。复以神通五眼观察诸在幽隐法没尽处。当有缘觉居止山林。随时出现人间教化。菩萨亦复思惟彼处。有可亲近有不可亲近。云何族姓子一意观视。一佛境界众生之类。建立坚固造功德业。进修无上庄严道树。于是族姓子九住菩萨。若见众生有坚固心。即设权便与作善知识。随时育养增益精进。拥护成就毕志牢固不可沮坏。诱进开示使知深法。不虑远近险难之中。正使前有火灾隆炽。烧一佛界融然一体。路由其中到他方界。闻彼有佛敷演道法。无生无灭无老死法。便能前进没身自归。安隐至彼身不被烧亦无热恼。得觐彼佛礼事供养。合集功德殊异之法。便得成就亦无退转。若使遭遇大海深水。如一佛界上下周匝而无有异。于中立誓能自投归。亦不怯难所立功德。志愿坚固不可动转。是谓九住菩萨住大慈哀。不舍一切摄众生故　　云何九住菩萨观彼众生禅寂入定。神足变化应适无方。于是菩萨若见众生远居深山无人之处。执意思惟入第一四禅。第二四禅。第三四禅。第四四禅。是时菩萨见彼众生。复从第四四禅起。入第三四禅第二四禅第一四禅是时菩萨复见众生。但入一禅不入二三四。或入二禅不入一三四。或入三禅不入一二四。或入四禅不入一二三。是时菩萨亦见众生。入空处识处不用处。或时菩萨观见众生。但在空入不在识入不用入。或时独在识入不在空入不用入。或时独在不用入不在空入识入。或时乃在第四四禅。不在上下三禅。九住菩萨便往至彼与为善祐。使成功德不令厌惓。能使众生必至坚固者。乃当称之名曰九住。何谓九住菩萨荷负重担为人重任。常代拔苦不使受恼。于是菩萨以权方便往入五道。随时应适衣被饮食床敷卧具病瘦医药。若在三涂八难之处辄身往度。趣使前人不令受苦。或入地狱饿鬼之中。便能广惠各得饱满。是谓第九菩萨堪为众生荷负重担　　云何菩萨劝喻前人。断三结使令成道迹。渐得果证永与苦别。于是菩萨执权方便现若干变。与说声闻缘觉之教。说泥洹乐寂然无为。或时与说菩萨大士无生无灭虚无之法。以能知彼众生念已。先论大乘方等之要。布施持戒忍辱精进一心智慧。大慈大悲四禅四等。根力觉意八贤圣道及三梵堂。其人闻已心意肃然衣毛皆竖。随器劝进使成道证。或时菩萨观彼众生本发菩萨意。自忖疲厌而不能得。便欲退还入声闻道。菩萨于时复至彼所言。卿积德以来今已垂办。光相种好当庄严身。广运众生修治佛土。何乃退还就于小道。其人闻已倍自悔责。咄哉无状实为可耻。乃使通神菩萨道者而见怨责。我今自励要当勇猛。积功立志执弘誓意。为一切故不舍本愿。发意菩萨生是念时。尔时天地六变振动。动魔宫殿不安本位。是时弊魔自生此念。向者天地六变振动。是谁瑞应示现若此。将非如来至真等正觉出现于世。若不尔者当是无欲之人得阿罗汉。令其瑞应乃至于斯。设无此者当是发意菩萨立坚固誓发大乘意。欲求作佛独步三界。愍伤危厄济渡十方。空我境界使无侍卫。若不尔者。当是百二十八鬲子罪王生地狱中。以理治化心不增减。或能是彼神变所感。若不尔者吾有万子。勇猛刚健才艺非恒。在我左右统摄六天。吾最小者名曰恶子。受姓凶暴行无慈仁。吾遣使知王地狱事。料简善恶分别贤愚。亦有神足感动天地。今称号曰治罪治法王治无高下。将非即是神感之应。魔复思惟。我有仆使名曰阿傍。亦能现变威德无量。当生之日天地大动。若取命终地亦大动或能即是现瑞怪耳。如是魔王兴若干念。便以天眼观于三千大千世界。于时便见断欲之人应得须陀洹道。今乃更发摩诃衍心。正是斯人欲空我界。当求方便坏子善心。是时弊魔自将兵众到善男子所。自见常净九住菩萨。心自怀惧衣毛皆竖。便自退还不堪前进。是谓常净菩萨神德感应。使道迹寂成无上道。建立誓愿终不屈还。何谓九住菩萨观众生类。知三结薄得斯陀含。无欲怒痴永与苦别。于是菩萨观彼众生。久远以来所积功德。有利根者有钝根者。设见众生心意纯熟垂成道果。意不可回令至大道。若见钝根劝使精进具众德本道果之报。菩萨将导使心不懈。寻能成就四道之证。或有超越取第四果。不使流滞住阿那含。皆是第九常净之德。未曾违舍弘誓之心。是谓菩萨修勤精进无能称量。不计报应十二因缘。九住菩萨修习常净而致清净。或从他人闻柔顺法。内省己身应其法念。专精一心志存学问。常在闲静不处愦乱。知彼方便寂然定意。观察人根终不虚妄。是谓菩萨于斯陀含而有长益　　云何菩萨扶接众生。断五结使缠缚之患。即彼天上劝使灭度。亦不往还至此世界。于是菩萨至彼天上。与说无生无断灭法。即于其前入灭尽定现取灭度。诸在彼界阿那含天。心各生念共相劝勉。于无余泥洹界而般泥洹。菩萨虽现殊异之法心亦不变。有若干想自识久远无数劫事。发动所趣皆悉了知。不见往者亦无还返。亦复不见住止之处。观无所生本无处所。自致清净坦然无为。是谓菩萨于阿那含而有增益　　云何菩萨复观众生。育养学者逮获无著。于是九住菩萨大士。以天眼观三千大千世界。谁应漏尽垂得道果。作是观已。或见有十有百有千。乃至无数不可计人。断除结使同时同日。应成无垢得阿罗汉。是时菩萨以神足力。一日之中周满三千大千世界。以权方便拥护其人。各令适志而致无著。永离生死寂然无为。是谓菩萨于阿罗汉而有增益　　云何菩萨劝缘觉乘而获无著。于是菩萨复以天眼。观诸世界高山平地幽隐之处。静寂独止眇然思惟四十三止定意之法。是时菩萨亦复至彼。相去不远以草敷地。结跏趺坐系意在前。亦不邪视内自思惟欲现权化。或现雷电霹雳音声或现树木共相[打-丁+棠]触于中出焰胜于火光。或出鸟兽哀鸾之声　　尔时菩萨在彼众前。忽改其形勇在虚空。作十八变存亡自在。有三十二相八十种好。身出水火无所伤害。彼缘觉人即见殊特奇异之变。各自生念我等会当早成佛道。亦当复有众相严身。宜共勤修精进不令有懈。时彼诸人复于异时。出彼山林到人村聚。家家乞求以自救生。尔时或闻钟鼓音乐之声。或现哀哭涕吁之音。内心恻怆如被火然。豁若自寤漏尽意解。故号名曰无著缘觉。如是九住菩萨所行。智慧达了而无穷极。缘觉虽有光相功德。故不及如来一毛相之功德。复合计之身体支节一一毛孔所作功德。故不及如来眉间相之功德。复取计之不及如来顶相之功德。正使三千大千世界其中众生。尽笃信佛信法信比丘僧。假令信心百千万倍。故不及持信奉法之人百千万倍。复使持信奉法之人。满三千世界智慧闻施合集功德。故不及道迹之人所作德本。复从道迹一一计之。乃至无垢及其智慧百千万倍。不及一缘觉智慧功德。正使三千大千世界满中缘觉。亦复不如一发意菩萨智慧功德。复使三千大千世界满中发意菩萨。其智闻慧百千万倍。复不如一阿惟越致所作功德。复取计之大千世界满中。阿惟越致菩萨其智百千万倍。复不如一生补处菩萨所造功德亿百千倍。复使三千大千世界。尽满其中一生补处菩萨。复不如一如来慧力功德。如是最胜。九住菩萨心之所明。达知三世众生心意。随病疗救靡不济度。我自忆念于九住中。度脱民萌不可称量。自初发意至于九地。其间所度得罗汉者一阿僧祇。为除心垢永无微曀。从须陀洹至阿那含复有一阿僧祇。普行四谛习想知灭。复劝众生发菩萨意。志各坚固立不退转一阿僧祇。末后降神临欲上生兜术天时。要除十九不成之思尘欲之患。辩才勇猛而无所畏。蠲除一切识神止处。皆尽诸漏虚伪之法。以无漏心修诸解脱。执慧利剑刈除尘欲。获神通证奉遵其行。生死已断梵行已立。所作已办更不受有。如实知之菩萨所修大哀之法。威仪礼节亦无缺漏。住于坚固功德慧中。一切诸魔及诸外道。不能究悉菩萨行业。为诸欲漏众生之等。为讲无漏无生灭法。除诸想著无有限碍。最胜当知。时我思惟入无尽慧。观过去佛所受生法。所行平等亦无偏党。于凡夫法及贤圣道。学及无学缘觉菩萨。诸佛世尊所修行法。悉皆平等世俗及道有数无数。有为无为有漏无漏。于此诸法皆悉平等。故曰称号为等正觉。平等法者当等彼我斯同自然不见起灭。自念所修多有漏脱。宜当禁制广平等法。若心错乱不得专精。当念御意不使流驰。达了乱定悉无所有。普皆平等而同自然。若复怀抱无惭愧时。当兴方便使生畏惧。若复有时身口意恶行不善法。复当思惟除使灭尽无令增长。若复心念嫉姤痴疑穿漏法者。复求巧便永使无余。若复兴念杀盗淫泆妄言饮酒。复当思虑祸败之原。若复意欲贪著豪尊无恭恪意。有人请求秘惜经法。轻毁禁戒不顺律法。教入禅寂不随定法。终不兴想念佛法众。心生贡高憍慢法师。设有此者皆妨圣道。无得亲近而修习之。若复兴念生诸慢意。一曰自大。二曰甚慢。三曰慢慢。四曰我慢。五曰邪慢。六曰等慢。七曰无我等慢。当执慧意永无所生。解无所有悉无所起。平等无二亦无若干。斯皆自然而无处所。是谓菩萨平等正觉。若心生念兴于乱想。一曰邪见。二曰邪念。三曰邪语。四曰邪业。五曰邪治。六曰邪方便。七曰邪意。八曰邪定。常当息心使不损耗。若复有时心横生念。我常所敬而取轻蔑。如今现在复取轻之。或能将来而取侵欺。我恒所嫉汝今敬之。今于我前复恭敬之。当于将来亦当恭敬。复重思惟。曩昔以来曾侵欺我。今现我前复取侵欺。焉知将来复不侵欺。设心如是有此想者。则为败毁圣道根栽。堕于颠倒滋生阴盖。依猗邪见恩爱之秽。则自亡失永离人道。若复有时心念十恶不善之行放逸之道。一曰杀生。二曰盗窃。三曰淫泆。四曰妄言。五曰离别彼此。六曰恶口。七曰绮语。八曰恚恨。九曰嫉妒。十曰邪见。若具生是身口意法。悉当远离不造彼缘。当除此法无使有碍。复当思惟恶何因灭善何由生。达了善恶悉无所有虚而非真。斯皆平等而无有二。菩萨虽获九住之处。常当思惟此诸秽浊。我今所以成无上道。受菩萨莂皆由痴愚十恶所造。而得具足五分法身。直至一道亦无若干。一一分别空无相愿。复当勤行修四意止。何谓为四。四者所谓身痛意法。达晓空观。游意四禅四等四空定八维无九次第禅。复求方便。离于所生入无所生。乃谓平等贤圣之道。皆悉有尽而无有尽。了尽无尽乃应无生。一切尘劳是菩萨尽。设不更兴所谓无尽。欲爱缚结是菩萨尽。若不生者所谓无尽。嗔恚悭贪是菩萨尽。若无是者所谓无尽。迷荒之道是菩萨尽。若无迷荒所谓无尽。意有解脱门是菩萨尽。无解脱者是谓无尽意止断法是菩萨尽。无意断者所谓无尽。根力觉道是菩萨尽。若无此者所谓无尽。沙门四果是菩萨尽。无四果者所谓无尽。有缘觉道是菩萨尽。解无缘觉所谓无尽。有菩萨道是菩萨尽。若无是者所谓无尽。平等正觉是菩萨尽。无平等觉所谓无尽。逮成佛道是菩萨尽。不见有成所谓无尽。往诸佛树是菩萨尽。无稽留者所谓无尽。谓修相好及净佛国是菩萨尽。教化人民显扬法要是菩萨尽。行空无相无愿之法是菩萨尽。有所希望专行德本是菩萨尽。造诸功德分布大道是菩萨尽。菩萨所处亦无高下。亦复不见内外中间。是菩萨尽。不见凡夫所修之行。亦复不见贤圣之行。是菩萨尽。虽在生死于染污法不见染著。是菩萨尽。菩萨说灭观灭无生。亦不于灭永取灭度是菩萨尽。达了真际亦不随顺是菩萨尽。不求远离于诸魔界是菩萨尽。以广慧业不以为劣是菩萨尽。常当习行知时之行是菩萨尽。于诸缘起而不去离是菩萨尽。不以真谛非不有谛是菩萨尽。于禅脱门不见定乱是菩萨尽。虽在人间闲居不异是菩萨尽。在愦闹中随俗而入不摄威仪是菩萨尽。若在禅寂不灭身意是菩萨尽。不见有施非不有施。戒忍精进持戒忍辱一心智慧。不见有行非不有行是菩萨尽。自觉三明眼生智兴。游诸神通不见尘劳。生者灭者常处爱欲。亦不厌惓是菩萨尽。在须陀洹修于道迹。亦复不灭大道之行。是菩萨尽。见佛法没不孚有惧。亦复不见劫数长短。是菩萨尽。不见句体字体味体。此则有数此则无数。是菩萨尽。淫怒痴根不成谛行是菩萨尽。不起法忍至无生慧是菩萨尽。欲界及无思想九众生居。是菩萨尽。游在人间郡县国邑。天宫龙宫诸神妙宫。于彼所修威仪礼节。有可亲近不可亲近。是菩萨尽。是谓最胜九住菩萨有尽无尽之法门。菩萨所行靡不周备有尽无尽解脱之要。众生习苦菩萨亦习。便为说苦真谛之性。若眼见色有苦有乐。思惟眼识皆悉虚寂。修以平等消灭患害。菩萨正法常化众生寂然无为。是谓菩萨为苦众生演畅苦慧。生苦老苦病苦死苦。忧悲恼苦。怨憎会苦恩爱离苦。所欲不得亦复是苦。取要言之五盛阴苦。达知此苦亦无起灭。是谓菩萨有尽无尽之法门也。若复菩萨见习众生。便为演说爱著根本。爱心深固深著难拔。我先有誓要使除尽。若使不灭终不取证。是时菩萨渐渐转入瞻颜法观。于众生前现其容貌。见者嗟叹靡不顺奉。斯须之间变形丑陋。见者心变兴无常想。是身非真而无牢固。我等颜貌与世殊绝。如是不久便当坏败。宜当自修除去恋著不处恩爱。如是菩萨为习众生而有增益。若复菩萨见尽众生。以权方便而为说法。生者归尽成者亦败。正使寿命亿恒沙劫。斯皆灭尽不得久存。诸族姓子当知无常迁转之法。如幻如化亦无真实。菩萨解了无有真实。乃应清净亦无染污。习由藏积遂不舍之。以尽灭法观无所有。亦复不见有起灭处。若使心生憍慢愚痴是常非常。复以空慧无相无愿而分别之。或时菩萨为说至竟一道。教授诸族姓子。当念思惟七处受观。若在五阴分别成败。众生由此致阴弊患。一一思惟色之所兴。前有色相我生识著。因识生痛共相受入。兴意生想转成行业。斯由一色遂成五法。痛想行识亦复如是。若复菩萨见前众生。兴起十八阴衰之毒。娆固人心致令有碍不获彼岸。渐以善权和顺将护。要设权便毕使成就不使堕落。若复菩萨见此众生。心常游在爱尽念中。不见有离亦无所离。是谓具足七处观法。于观行法亦不妄舍。察其迟疾别其冷暖。己已具足复教人行而得成办。如是最胜。九住菩萨行止观法亦无所畏。释梵四王天龙沙门梵志及魔子。无能隐塞止观之行。不使留难于正觉法。所以然者。菩萨晓了达一切法悉为平等。于凡夫法及贤圣道。心若虚空亦无偏党。学无学法声闻缘觉菩萨佛法亦皆平等。若复有时见有漏法及无漏法。分别世俗度世之法。尽除累著乃成菩萨道。所以然者。以空观故故曰自然。来炽自然灭炽自然。空与实等无相相等无愿愿等。于三界中同于自然。复当思惟于无所生等于所生。无行法观等于观法。依与无依等与无等。起无所起斯皆自然。非有自然于三界等。不见欲界色无色界。菩萨复当思惟挍计。于淫怒痴道。及明慧皆悉自然。爱欲缚脱乃成乎道。入泥洹境悉了无二平等自然。是谓菩萨行大慈哀而为众生。设于若干种种因缘。建立众生随其根源。各为如应而分别说。普令和顺住于大乘。尽令消灭苦恼之本。于时菩萨在大众中独无所畏。超绝无侣而无俦匹。众德之本自璎珞身。菩萨若在大士众中。便能演畅于尊佛道。哀愍声闻不达上智。虽得尽漏不离止处。唯自解缚无广大心。复念缘觉无弘益意。圣智辩才清净无瑕。亦能知人根源所趣。唯自守住不净国土。是以菩萨于中特出。能悉分别逮尊佛道。十方感动所济无穷。心恒怜伤不及道者。以勇猛力降伏外道。常转法轮使不断绝。殊妙大法流转于世　　如是最胜。九住菩萨权现适化无所不入。解知泥洹如泥洹相。谓有真谛非有真谛。空慧无主亦无住处。故曰无为自然快乐。亦不在彼亦不在此都无处所。无形无对而不可见住无所住。是谓为住谓法界住。是谓为尽为无所生。是谓泥洹寂灭无为。唯有三十四微末结存。余诸尘劳无所挂碍。九住菩萨逮正觉时。现在灭四当来灭四过去灭四。坐于佛树降伏魔已。执忍谓意入无形定。尽观三千大千世界。我今于此五浊之世当成作佛。所求已办无复疑难。我今宜自执权方便。当为众生颁宣道义尽诸漏结。如我今日而无有异。是时十方诸如来无所著等正觉。各于其方遥赞叹曰。今日某方某国土。有佛出现有三十二大人之相。八十种好庄严其身。光照幽冥声如哀鸾。善哉佛种而无断绝　　当十方佛说此语时。是时三千大千世界六变振动。诸天龙神干沓和阿须伦迦留罗真陀罗摩休勒人及非人。魔若魔天各各惊愕不安本处。皆共云集至彼佛所。稽首礼敬而自归命。侍卫如来成最正觉。悉护清净无有怨恨。皆致尊重致甘露城。众善具足道法无漏。心兴勇猛游诸解脱。观察众生所应之念。随时布现各得其所。为灭尘劳永寂无为。使众生类除去吾我。弃舍彼此无若干相。不见依法不依非法。非不有依非不无依。达知平等诸法恍惚。如空如响亦如幻化而无有实。彼则得致度生死岸不复往来周旋生死。是谓九住菩萨功祚兴隆道业亦无穷极。所修真正不怀狐疑。于诸无漏亦无沾污。在诸沾污不见受取。永度欲界色界无色界。皆悉归斯无所生慧。复广演布普使闻知　　如是最胜。九住菩萨所修行业。威神巍巍与世超异。若入众中执持威仪不失礼节。举动视瞻随顺正法。所著被服亦不绮饰。若欲入国州郡县邑。法衣应器意常舒缓。行步进止往来周旋。坐卧起立心恒审谛。语言柔软不怀粗矿所演如空无有想著。究竟苦行不造报缘。其所施设唯在佛道　　是谓最胜九住菩萨名曰一住非九住也。八七六五乃至初地。亦非其住。菩萨进修第十地法诚地谛地无恐惧地。亦复名曰如来之地道地定地无所畏地观地慧地自然性地。菩萨逮此十地之法。便无菩萨号字之称。当名如来至真等正觉明行成为善逝世间解无上士道法御天人师号佛众祐。亦无等伦。具足十八殊特之法。所说辄辩靡不应时。众行具满现生兜术清净无瑕。或现降神接度众生。是谓菩萨于第九地而净其行　　　　十住断结经卷第三　　　　十住断结经卷第四　　　　姚秦凉州沙门竺佛念译　　　　成道品第十　　是时最胜菩萨复白佛言。世尊。云何十住菩萨于十地中而净其行。是时世尊告最胜曰。所谓菩萨修神妙道广度众生。以性空法畅演文字进修禁戒。其德无量不可思议亦无有限。一切世人所不能及。天龙鬼神及神尊者。无能齐限称叹其德。贤圣默然初无所说。若有所演悉成章句。示现神足到十方国。面觐礼敬诸佛世尊。复入定意解脱正受。周普恒沙诸佛国土。见诸正觉闻奇异要。皆悉过度邪部之业。志若安明亦不倾动。心如虚空无所想念。分别晓了法界起灭。其所说法皆应圣印。游诸正受初无差违。十方诸佛所说言教。与圣法律不相违背。所出音声微妙殊绝。观诸世界等若虚空。意念充满解脱之门。补处菩萨辩才通达义应识机。心与道慧而共相应。何谓为心。何谓道慧。周流世典现入邪业。是谓为心。专精一意在度世法。是谓道慧。舍悭布施使无想报。调意和顺审谛安详。是谓为心。正入寂寞不兴诸想。澹泊自守不离圣典是谓道慧。若在生死务修其法。虽处其中亦不厌恶。是菩萨心。若复菩萨在八难中不闲之处。不起颠倒有二见心。悉能度于始终之病。是谓道慧。于世俗法嗟叹泥洹无为之道。所造功德终不唐捐。是谓为心。菩萨游于诸法之空。达了清净而无所有。是谓道慧。观乎前人随其本意。而为分别所应之法。是谓为心。菩萨入定观一法慧。同于百千诸法之相。是谓道慧。决意惠施不惜所有。国财妻子无所爱吝。是谓为心。处在平等无三乘道。净于道场尽归佛道。是谓道慧。是谓十住菩萨大士。道心所入靡不周备。守护身口不令放逸。叹誉具足八大人念。当念少欲止足之行。奉修禁戒而无沾污。能为众生净于尘垢。若见众生每自叹己毁辱他人。自大贡高憍慢豪贵。怀淫怒痴不善之法。如斯之类。便能与说忍辱之德。皆使众生随时自致无所从生法忍。于中立勤愍困厄不及道者。意猛精进心不退转。分别一切德本之业。不见集聚共合偶者。复不见散有若干别。所兴福业而无所住非不有住。悉与相应而无所应。不见有应不见无应。无应不应是谓审谛。心常娱乐禅思脱门。思惟四食除去染著。观察尽灭不起定意。所闻强记辄能讽诵。慧无所乱分别根原无有处所。欲寻其本亦不可得。为众生宣三十七品。解空无相无愿之行。常能奉持崇于佛道。随诸报应令得道果。诸佛世尊所可宣说亦无若干。所因兴出斯是真谛。乃至灭度亦复如是。无有他想杂念之心。是谓最胜十住菩萨善权方便无所弊碍。以无碍道修于等觉。而为众生转其法轮。令不退转坚固之地。十住菩萨立坚固誓。接度众生而无有难。譬若工巧造印章人。知人姓字便为克记。随类记识亦不错误。菩萨大士亦复如是。以贤圣印而印生死。随器成办终不谬误。复当审谛思惟此义。印非泥本泥非印原。然能示现名号姓字。菩萨圣慧亦复如是。执慧宝印印可众生。随器布现使成名号。便能出生三乘道教。如于良田种于谷子。茎节萌芽展转成长。谷败芽生无复本体。深自思惟芽非本子亦不离本。菩萨大士亦复如是。因缘合会乃应法律。观诸众生所兴瑕秽三患六碍十二因缘。邪疑身见颠倒之想。便为演说苦空非身无常之法。然后乃说如尔法性。分别苦谛习尽道谛。离于重担永获寂灭。复当思惟原究本末因其所生乃有斯患。悉由无明无黠慧法。致于老病生死苦恼。我当方便煎消其病。渐渐令入贤圣法律。以灭无明生老病死永无有余。讲演空观寂然之法。皆使有归令得恃怙。广其慧明至于解脱。悉共崇习微妙之智。了淫怒痴等无差特。寻其原本亦不可别。以获消灭众想之念。终不怀恨生增减心。得离一切诸种阴盖缚著结使。无复挂碍心常游于解脱之门。嗟叹三宝功德之业。常念远离贪欲之患。堪为众生宣布功勋。菩萨精进于彼无疑。示现空慧而开导之。凡所学法。尽无所著。以次成就于不退转。颁宣经道净修佛座。招引众生来入佛境。令得灭度永无起灭。是谓菩萨无上众祐要典。如是菩萨当作是观。十住所入不可思议。修于平等不二之门。达于三世不断三宝。除去三垢成三脱门。菩萨于彼示不思议。从初发意至于十住。常叹开士所修禁戒。德香之熏靡不周遍。弹指之顷皆悉晓了音响之义。于诸通慧而得成就。悉能讲演无量法要。于诸文字解无所著亦无识想。寻其处所了无窠窟。若有学人系识在色心不违之。常怀希望缚著不舍。游于生死周旋往来。意常迷荒不能自拔。有此结网则坠生死轮转五道无复休息。菩萨执正御诸乱想。不为五阴之所流驰断诸阴盖。亦不使色痛想行识令有起灭。思惟安般出入息念。复当分别四大造色。地水火风各有其性。若使彼识不在五处。便能成就不坏法界。识不流驰十二尘劳。眼色耳声鼻香舌味身更意法。是谓无漏慧根之识。非为生死染污之识。若能消灭外不驰骋。于一切法则无希望。设有所猗便生识想。有所侥幸亦名为识。菩萨起学无所受入。心不生念无所慕乐。所施功劳不望其报。有为有漏斯为识种。修无为行乃谓无识。菩萨阐扬慧明之灯。竖无为炬放大光明。显示殊胜无等之教。为求质直不求文饰。住于道业其身自然无能及者。能显一切诸佛国土。于中示现独步无畏。复于诸法永无所获。亦不选择见有高下。心应自在不怀怯弱。随其音响而教化之。若为众生说深法要。舍离一切所兴因缘。悉了众生心之所念。志性所趣善恶之法。皆能周普诸佛国土。诸佛世尊所修平等。不见众生佛国清净。若见有行则毁法界。是故菩萨心无所住。若睹众生住于起分。则于法性自生识累。不起不灭识无所住。是谓清净无为道慧。设无道慧平等之法。诸佛世尊终不愍哀兴出于世。菩萨弘誓行业无本。亦不住本达于自然。不有精勤有所成办。不见疲厌有懈怠者。于平等观无生无灭。勇猛精进受菩萨莂。悉能分别经典本末。采取要慧除去尘劳。观察生死及与灭度不以为异。恒自怀抱深经之义。探采远近寂然无迹。虽度众生亦无想识。亲善知识心无所著。不计吾我及与寿命。分别思惟空无相愿不起不灭。若在欲界思惟欲爱秽臭不净。色无色界受形之处达知不净。因欲开化迷惑之徒。故为说此真谛之义。分别空无悉无处所。不见造作有形质者。无作不作不见依猗。住无所住亦无根本。亦复不见受三恶趣。不见生天食封自然。显示径路使入道义。无所希望悉无所行。于诸法观自致自然。诸法之相不可究竟。亦如虚空而无边际。十住菩萨教人惠施不兴想碍。持戒忍辱精进一心。宣畅智慧善权方便。慈悲喜护救摄贫匮建立大道。十住菩萨虽未升于如来正座。已能究畅慧海之源。庄严土地修清净国。放大光明普致众生。训以正法悉归于道。建立慧业而获大乘。十方诸佛恒将护之。常以威神助扬其德。乃至作佛成一切智为无上道。不使魔众而得其便。十住菩萨以自觉知功德具满。欲成作佛坐树王下。先当修行习四意止。分别身意各各有性。便自观身起灭兴衰。心自庆贺永离苦恼。观身因缘成精进定。思惟此身报应之对因缘合成。散则磨灭。知身无主。亦不可贪。何为生意著此色身。莫随五阴四大诸入之所迷惑。是身为空。不见四大吾我之法。累劫积行今始乃得。何为著此无坚固身危脆之物。我今当受如来色身及佛法身。夫色身者功德之聚。犹如金刚不可沮坏。十方世界恒沙之数。满中世俗有漏之身。不及如来色身一毛之德。菩萨自念以无量德成此色身。今因此形当受如来佛法之身。虽涉生死往返五道受苦无量不可称限。今受如来色身之体。不念曩日更苦恼患。自今永与诸尘劳别。不复贪著五欲之中。观己身已观他人身悉无处所。修其净行而无瑕秽。是谓菩萨修习己身意止之法。云何菩萨复当思惟痛意止之法。于是菩萨从初发意至于成佛。于其中间所更苦痛不可限量。专心建志慕求佛道。不以苦痛经历心怀。若见苦人趣恶处者。便能拔济使不受苦。恒念众生不能自寤。终不随欲而与系著。我昔以来所更痛痒。非真非有悉无所生。若使遭遇不苦不乐痛。此名无记不可字名。夫人习近著乐痛者。便自远离如来之座。不应如来贤圣戒律。自今永息不复生痛。使诸众生观痛无主。若彼众生于色起痛若好若丑善色恶色。地水火风四大造色。达知虚寂而无所有。或有众生先痛后乐。或有先乐后痛。当说深经使护痛痒。眼耳鼻舌身意所与。色声香味细滑之法。从因缘起从因缘灭。思惟苦乐悉无苦乐。复当分别内外之痛。或有乐痛于现在生。或已过去或将来世而有生者。或有乐痛从爱结生。转增识著不能舍离。或有乐痛从痴爱生。思惟正观乃得消灭。或有乐痛因邪疑惑转转滋长。以四非常深远之慧除使不生。或有乐痛从四受生。以无想定而除诸受。或有乐痛从五盖生。便当思惟七觉意法永使无余。或有乐痛因六身法生。分别于空无相无愿。或有乐痛从七识生。当建精进不造彼缘。或有乐痛因世八法生。常当下意不自贡高。或有乐痛从九恼生。当自勖勉永离九处。或有乐痛从十患生。当除望求不念横货。或有乐痛从七澜四使生。便当思惟智慧大明。或有乐痛从九众生居及三观生。便当执意入空寂定。或有乐痛非过去现在因未来爱。非未来现在因过去爱。非过去未来因现在爱。或非过去因未来现在爱。或非未来因过去现在爱。或非现在因未来过去爱。菩萨于彼思惟七处三观之法。灭此十三隆炽之毒。于是菩萨复当思惟乐痛所兴。或有乐痛由八邪见及六识身。共相受入便生乐痛。遂增阴衰诸入之种。是谓菩萨以解脱观分别此痛永使无余。或有乐痛与十不善秽陋之法共相因缘。慧业所断五疑罗网。于现在生即现在灭。若未来生亦现在灭。若过去生亦现在灭。是谓菩萨以解脱观便能除却十五疑网。云何菩萨复常思惟意止之法。于是菩萨执意御乱心不流驰。有所造作必有所缘。自观己意观他人心。其意正等不怀增减。所适之方行步出入举动安详。常自专精守护其心。有缘众生无缘起灭。无缘众生有缘起灭。于己缘起自缘灭之。他缘起灭因他缘灭。或缘起灭亦不在内复不在外。亦复不在住两中间。于中出生有缘起灭有非缘起灭。或因贪淫嗔恚愚痴。七使七慢七识止处。七解七观七忍慧业。若因此处有缘起灭有非缘起灭。斯皆由心因心而生。此四十五盲闇之法。意识所造不自觉知。意不知意谁为意本。既无根本何有意哉。菩萨分别心意识法。通达往来而无处所。是谓菩萨以解脱观知心缘本而不可得。亦不见心与善恶合。无合不合应解脱观。又复思惟十二因缘。甚为深远不可究尽。所种之果不失报应。于诸法界心无染著。设观法界从因缘起。了知诸法无有真谛。自然寂净将养自守。心所造化而无形质而不可见。寻其相貌亦无色像。圣慧通达。便入不起无所生法。不住声闻缘觉之地。常自执意游诸佛法。内自思惟踊跃无量。吾今乃得降伏于心。舍生死著入智慧海。斯由其心得获无上正真之道成最正觉。是谓菩萨于意止法而得自在。云何菩萨于法意止而分别观。于是菩萨修习止法初不忘失。至成佛道而不放舍。内自观法外观人法。菩萨悉知诸法之相一而不二亦不若干。皆归于空无相无愿。远离邪见平等诸法。分别十二缘起之本。常念法界成败兴衰。有漏无漏有为无为。善法恶法有记无记。是时菩萨思惟观察。不随法界自生识想。不见非法而有吾我。亦不兴念计人寿命。或有菩萨自兴法想习著吾我。养育其命思惟断灭。无常谓有常。天下物类皆悉常在。于无常中计无合散。或于法中生颠倒想。无自常无有自常有。无不生有有不生无。无自然生无自然灭。有自然生有自然灭。无不能见我自然有。有不能见我自然无。十住菩萨明慧达观分别有无。断灭计常我人寿命。平等空无而无所有。最妙第一空观察之。第一性空亦不生有。有自常有。不知无之所无。无自常无。不知有之所有。菩萨思惟以慧分别。有性自空无亦自空。无不造有有不造无。著有无者是生死法。非最第一泥洹之要。无自无空无不知无无自性空。有自有空有不知有有自性空。有则是无无则是有。是谓菩萨于诸法性一一分别。思惟校计是常非常生灭著断。有为无为有漏无漏。善法恶法有记无记。一切诸法。有名号者无名号者。皆悉虚寂亦无起灭。而自观法观他人法。于诸想著亦无思想。解空无相无愿之法。于法界中推求佛法及与禁戒。悉无处所亦无径路。不见度人逮解脱者。亦复不见没在生死。于中开导一切众生。便能兴起无盖大哀。疗诸尘劳了诸缠结。空无所有。分别五趣。训以平等。虽处尘欲不怀怯弱。晓了三毒无所挂碍。逮此处者名曰大士。住不思议权现之道。苦习尽道普归自然。于自然中不见起灭。尽意如空而无所有不念住处。推求法界及虚空界。众生处所悉无所住。一切诸法等若空界。是谓菩萨随时将导顺于道法。虽度众生亦不见度。若有菩萨自观身法观他人法。能自制意游于智慧。解知诸法悉归解脱。便能将导一切众生。显发无上正真之道。使获无为自然之法。不见所生亦不不生。虽处所生思惟所生。不舍无生无起灭法。是谓菩萨于法意止而得自在。佛复告最胜。十住菩萨复当思惟四意断法。常念分别现在目前。未兴恶法制令不生。已兴恶者方便灭之。未生善法求令生之。已生善法重令增多。常当修习勤行精进。自摄其心使不流驰。古昔以来所积功德。不失威仪礼节之法。所行平等以能检心。思惟正谛祸中重者。三不善根堕入恶趣。轮转五道无有休息。是故菩萨勤修精进。便能消灭恶不善根。不复重来兴起乱想。常自观察不善报应。斯是秽行非是真道。吾今以离非法之行。习第一义而尽尘劳永除嗔恚。分别十二因缘之根。未有善法建立功德。令生萌芽使不败朽。其心清净亦无瑕玼。不猗三界缚著诸碍。离于所著永无所著。常能劝率至一切智。于诸深慧不有损减。所以得致功德之本。皆由精勤而成道果。是谓菩萨于四意断而得自在。于是菩萨复当思惟分别神足。菩萨虽获神足定意。临欲成道于第十地要当习定。如初所学专意入定。思惟四等加愍众生。彼自称身亦称心意。转入一禅次入二禅。复还摄意从初禅起入第三禅。于中思惟专精一意。从三禅起复入初禅。于禅现变而现神足。从一禅起入第四禅。是时菩萨于四禅中。便试神足以身举心以心举身。初如芥子转如麻豆。渐渐转高大如胡桃。如是勤加至三七日。身心轻便无所挂碍。所以菩萨重入定意而试神足。可依此神足化一亿人。立不退转成神足定。是时菩萨复自示现广布神足而无穷极。从阎浮地至第一天第二第三。乃至六天诸天见已各生此心。今此菩萨自现神足。所演光明靡所不照。我等诸天各相劝令。拥护菩萨使成佛道。或以天华杂香天衣被服自然甘露而供养者。于中开化诸天人民。必志神足而有长益。过去恒沙诸菩萨等。修习十住而净其行。皆于此处而试神足。一心观察伺求方便能现众变。以精进力辄成就道。所为自在无能违逆。所欲化者到便降伏。究竟根原皆使充足使获果报。魔若魔天不能倾动。是时菩萨以天眼观三千大千世界。有淫怒痴无淫怒痴。有清净行无清净行。有定意者无定意者。有乱意者无乱意者。菩萨悉知而为分别诸根所趣。复以天耳闻众生声。悉能随次知音响通而教化之。以神足力入定三昧。见一切人志性所趣。自睹原本所从来处。是为菩萨行于神足。于是菩萨复当思惟分别根力七觉意法八贤圣道。信念精进定意慧根。菩萨常以玄通之智。观察众生颇有成就。根力觉道诸神通慧。是时菩萨以他心慧观前众生。或有具足成就信根。常习八道平等之法。心怀正见不处魔界。信知生死苦痛无量。复知泥洹快乐无为。信有三尊世间大明。不信外道九十六径。于诸通慧而无狐疑。积功累德炽燃正法。于中建立直信无难。复以玄通无挂碍智。观彼众生昼夜勤力修精进根。坐卧经行心无懈怠。以获精进则具诸根。犹如天衣周匝四方。上下正等而无差违。时若有人从一面来。捉衣一角举而移之。余三角者皆悉随从。精进根者亦复如是。设有修习精进根者。当知具足一切诸法。以有精进便成念根。心不错乱名曰定根。常以方便摄意守一。分别善恶心如虚空。是谓慧根。十住菩萨入玄通定。豫知众生受胎之相。分别男女男根女根。一生十生百生千生。至无数生皆能晓了而无穷极。是谓菩萨具足道门。思惟诸住智辩难及。当念感动十方国土。复当游于诸佛国土示现光明。有见光者皆得蒙度。复当于诸国土兴立法律。普使遵奉贤圣经典。亦当安利国土人民导引法味闻无厌足。常当晓了国土人民种姓成就不别眷属。亦当观知众生心意。便为演说六度无极。复当禁制众生乱念。渐渐延致一切众生。自为导首牵引众生入善法慧。常念入定不失神足。修己神通分别三世知去来今。复当思惟学佛深藏无边际慧。亦当学习具诸佛法。学了诸法而无染著。学演无底开七宝藏。学以神智成其刹土。学习光明普照十方。得佛定意感动国土。学权方便化诸外道。学于禁戒成就道果。学当集会而转法轮。己身所学成一切智。已成所学而无所学。佛告最胜。是谓菩萨修十住行。进成作佛严治国土。降神兜术权化天人。示现殊异奇胜之法。观察种姓托生何国。从兜术天来下世间。三十六返周旋往来而化天人。于中度脱无数众生。以权方便独步三界而无恐惧。最后下降六年苦行。专心苦体枯木不别。吾虽示现在此苦行。然我乃在无号佛土。于彼教化八十四亿那术天人。皆使建立不退转地。此土众生见我形者。谓为命过不成命根。行过众生。积薪焚烧不能使然。善权一心转进圣慧。不舍众生诸所好慕。除诸不要哀愍不及。是故菩萨现于苦行。十住菩萨于十地中。开化众生不别生死。所度人民与成佛等。若使菩萨意欲速成无上道者。如弹指顷身黄金色。具足十力四无所畏十八不共殊胜之法。菩萨眷属一日成就。不求国土种类好恶。但以众生心怀贡高。轻彼尊己不舍自大。是以菩萨现受胞胎。随世权化在所至到多所饶益。十住菩萨无菩萨号即当称之。号曰如来至真等正觉明行成为善逝。世间解无上士道法御天人师号佛世尊。无量福会诸佛所护诸天宿卫。所讲说法要有缘本。随时应适终不唐举。最胜当知。所以名曰无号。佛土者。去此东南七十七亿江河沙等诸佛国土。彼有世界名曰仁贤。佛名善眼。彼无声闻缘觉之道。以无名号无生灭法。而相教授知解脱空不计解脱。闻空寻解通利无难。亦无三毒淫怒痴病。总持强记亦不可尽。吾于彼土施为佛事。此彼众生亦不知吾身为所住。是谓菩萨多所润及。是谓最胜十住菩萨于十地中而净其行　　　　灭心品第十一　　是时最胜菩萨前白佛言。云何菩萨观无常义谛分别空。解了己身内外无主。又心自在所作具足。尔时世尊告最胜曰。菩萨所游心无所著。论讲诸法无所挂碍。达知人根是梦幻法。皆了一切众生之心善恶之念。因缘报应来者游去。若净不净苦乐好丑。顺逆缚解定乱窠窟。悉能知之。先以晓了虚而不实。复以宿命神通之道。如应说法令知空寂。神足无滞靡所不睹。是谓菩萨观达本无。或现佛身而取灭度。现以方便不永灭度。尽知众生本末清净。或现分离散落异处因为说法。知为恶露臭处不净。计常之人令除爱著。复叹尽漏至泥洹门。设漏不尽亦不受证。复为众生赞叹无漏。一切萌兆致无尽慧。行大慈哀御禅三昧。游止三四至四空定。逮空无相不愿之法。修三十七道品之德。善权方便靡不开化。观彼众生在至八难。除去尘劳永使无垢。复以无碍贤圣之道。入于生死使至泥洹。亦以权慧大智之法。兼化缘觉声闻之乘。随从劝进令至道场。若在愦乱烦恼之中。教人行寂不兴众想。若有众生计诸所著。有数无数现无所有。亦使诸人逮无所著。虽处境界周旋往来。不兴想著无所挂碍。常与众生说微妙法。有漏无漏有为无为善法恶法。悉了知之亦无挂碍。复以无碍无漏慧本。晓了众生心行法本。随彼形像安处无为。随习俗教令解明法。心意识想不使起灭。权慧适化常得自在。是谓最胜菩萨行观。解了身本内外无主。念常修行怀来无厌自获永安。复使众生蒙其福祐。行大慈悲不怀怯弱。然后乃致解身无主。及内外法亦复如是。视其众生如己骨肉。有所求索先彼后己。大哀坚强所济不虚。皆使得立奇特之德。心识寂净亦不动转。观察身本无可贪者。复为众生而说不净。是身如城终无盈虚。身如沟涧时时流溢。身如炽火吞薪无厌。亦如江湖投海无满。如是最胜。菩萨教诲分别思惟知之不净。亦使前人兴不净想。深入辩才亦无滞碍。逮得总持无所遗忘。所教之言不失次第。常得审谛正受三昧。恒入寂然诸度无极。降伏魔怨去邪乱想。如是最胜菩萨观身。达知内外无有处所。亦如幻化影响焰光。入真谛法分别法界。远离贪尘勤修正觉。空无相愿知一切法。生亦无生无生亦无生。虽处于生而无有二。随其所生开导度之。执志勇猛不舍道意。坐树王下而自誓愿。吾今自盟。若我不成等正觉者。终不起于座也。持心平等不舍佛道。常处三界亦无所著。自观内法观他人物亦复如是。念求审谛清净之慧。了知常想悉无常想。复次最胜。菩萨自念如吾今日。受有漏形何由而获。斯由永劫积德不惓。合集智业乃致此身。不念缘觉声闻之道。若有人来而趣向之。心不恐惧亦不狐疑。行于布施去众乱想。内自思惟。使我得成等正觉时。相好严身作黄金色。复训众生使立禁戒不堕恶趣。顺忍不起根门不乱。勤加精进舍自大心。三昧正受心不流驰。修成大智远离欲尘。以权训诲达无边际。圣智之业未曾漏失。所住牢固如佛之住。分别辩才随顺应义。游心总持不损道教。充满众生一切所愿。进御退转使不堕落。所陈言教与禁相应。既自无隙不说彼短。行菩萨道常省己过。宁丧命根不毁彼此。若有众生自来归命不以为欢。设不来者亦不忧戚。闻善不喜闻恶不怒。将顺一切令至道场终成佛道。不违禁戒先救彼危不自求安。施以七宝惠而不悔。入深法要神通无碍。复以神力观众生根深浅高下。分别圣慧而为敷演。行无所著亦无穷尽。虽在缘起心不染著。一切诸漏不以为证。观察法性而无吾我。正法寂寞清净无著。三世兴衰法无所住。不见过去永以灭尽。不察当来有对无对。不念现在而常存者。如是最胜。菩萨遍观亿垓京兆。法无所起法无所灭。身行清净而不为恶。口言清净念常至诚。意在清白不犯十恶。是谓菩萨应度无极。便为诸佛而见授决。慧根巍巍功德炽盛。居十住位定不退转。奉遵于法亦不差违。情性和顺所行具足。逮佛十力志若金刚。了于法本有起有灭。晓一切人心病轻重。众生若干性行不同。所受果报能悉分明。云何菩萨而受果报。手执慧明除其大冥思惟果证。最胜当知。持强记剑刈去疑聚。有所兴造皆是果证。因其果证修行广施。持戒完具如吉祥瓶。心行忍辱如频头大士。精进超殊犹善颜王。禅定入微空慧菩萨是也。慧心果证不可移转。菩萨惠施平等无二。不见吾我有若干想。于诸人物亦复平等。人物以等得诸法等。了法平等正觉亦等。戒忍精进一心智慧。悉解平等而无若干。了一切生亦无所生。生亦不生不生亦不生。解生无生乃应法性。是谓最胜菩萨达观实穷一切真正大法。不兴尘劳而与共俱。舍一切生不见所生。既自布施不见所施。或有菩萨以施求道。又以想著欲得灭度。斯由杂毒还在生死。计吾往古无数劫时。曾于此界作转轮王飞行皇帝。随意所念自然在前无敢违者。子孙相继经六十九中劫。其间行施戒忍精进一心智慧。兴七宝塔高至梵天弥满世界。时世有佛号名勇进。翼从罗汉九十亿百千那术。菩萨大士不可称计。吾自躬身四事供养。衣被饭食床褥卧具病瘦医药。国财妻子象马七珍。奴仆走使下及民吏。尽持供养彼佛世尊。时我所施有染著心。由是坠落处在生死。唐劳其功不获其报。欲计彼时所兴功德如毫厘许。今存在者未之见也。如是最胜。菩萨惠施。施亦有施施亦无施。亦不见施亦不见非施。施亦非施非施亦非施。于施等者得诸法等。解施无施乃应自然。戒忍精进一心智慧。亦复如是。了智空寂亦不有智。于智无智乃应智慧。复次最胜。菩萨复当思惟法宝。云何法宝所谓四意止四意断四神足五根五力七觉意八直行。神通三昧。诸度无极。一一分别而无吾我。蠲除闇冥使知大明。建立慧智开化众生。弃诸重担而无犹豫。修奉禁戒身意寂然。复当思惟建立慧珍。亦不生心而有所猗。意离三世亦无内外。不猗阴盖四大诸入。取证灭度不见灭度。七觉意花以为花鬘。贤圣八品以为果报。庄严道场以为室宅。导进众生引至无极。淡泊寂然无老病死。亦无忧喜众苦之恼。独步三界而无所畏。观诸人物悉皆清净。我人清净人物亦净。了达清净而无所有。菩萨从初发意以来。当念清净起微妙意。于其中间终不复生淫怒痴意。亦不施心当娆众生。亦复不兴二乘之心。在于大众方为上首。虽处豪贵亦不贡高。护于众生不舍众生。本无之心各各无实。心无有心亦无结网。是为菩萨金刚之意而不可沮。长养善法使不漏失。思惟深妙弘誓旷大不可思议。察一切性不见所起。亦复不见有成就者。观世幻事皆不真实。以清净观斯是颠倒。不随诸法应与不应复不舍之有杂索者不见现在有所积聚。不见去来出有所由。去亦无端来亦无绪。分别现在皆无处所。寻究正法而不可得。菩萨建意要在颠倒。不成之想是菩萨要。六十二邪是菩萨要。身想戒见是菩萨要。沉吟犹豫是菩萨要。贸求天福是菩萨要。或入泥犁不计有苦是菩萨要。或复变身入饿鬼中及畜生道是菩萨要。菩萨虽处五无间中。于中拔济苦痛众生。安处无为长存永乐。亦无起灭乱想之患。思惟法界亦不可得。所以者何。人由法生法由人兴。自起自灭亦无死本。人不离性性不离人。人物自然不见踪迹。吾我寿命亦复如是。吾我自然诸法自然。法以自然道亦自然。解知如是空达观者。便得自然积聚之道。所谓自然积聚道者。妙观无二亦不见二。菩萨复有速疾三昧。入此三昧者弹指之顷游于十方恒沙诸佛国土。礼事供养诸佛世尊。还在故处人无觉者。寻于座上即如其像。三昧正受到于东方亿百那术江河沙等诸佛刹土。礼事供养诸佛世尊。问讯听受微妙之法。忽然西过复至无量江河沙佛国。礼事供养诸佛世尊已。寻复南至无量国土。即还北方无量国土。四维上下亦复如是。于大众中一坐一起无觉知者。如是最胜。菩萨入此正受定意。弹指之顷游于十方无量刹土。忽然还至在于本位。时坐众生无觉之者。如吾今日于大众中敷说法义。有二亿菩萨不起于座。各各游至十方刹土。今各还来在于斯坐。听法众生无能觉者。皆由菩萨行纯淑故。是时最胜前白佛言。斯正士等所入三昧为号何等。令诸菩萨周游往返速疾乃尔。是时世尊告最胜曰。且舍菩萨所入三昧。复有三昧名无碍通。是诸佛世尊常所游居。如来入此三昧已。出入息顷游于亿百千垓江河沙等诸佛刹土。亦使十方诸佛世尊来内此界。不娆众生有觉知者。或持十方一切海水。移住虚空如悬明珠无不见者。不使水性有惊恐者。斯名无碍通慧三昧。时二亿中上首大士。有一菩萨名曰海藏。在于座上便自思惟。如来必欲使我现于三昧神力。即从坐起往诣高座众会之前。稽首礼佛并诸上尊。则住佛前叉手白言。佛道深远不可喻及。无上正真之道实为难逮。如今我观一切菩萨。及四部众诸尊神天并来会者。见此菩萨于大众中而师子吼　又且众人饥虚于法来甚久矣。今时难遇。欲有所问。若见听者乃敢发言。佛告海藏。随汝疑网而问。如来悉当为汝分别说之。使诸菩萨及一切会令得悦豫。当以智剑之大火。烧汝愚痴之丛林。是时海藏菩萨复白佛言。唯然世尊。向在座上心独思惟而自念言。斯诸二亿正士。积善甚久功德具足。降调心意志存道法。累诸善本获此正受。从无数劫。承事诸佛礼事供养。神通菩萨而此正士为众生故。象马七珍而已惠施。皆使生类得成佛道。或以退转不坚固者。行此定意正受三昧。复有菩萨以尘劳故深入生死。欲使众生永无苦痛。或有菩萨入慈三昧。令彼众生长离憎嫉。复有菩萨兴发悲心。使彼众生解无常义。或有菩萨游喜定意有瞻睹者令解空寂。复有菩萨发金刚心皆使众生成弘誓意。复有菩萨广大其志迎致一切入己刹土。复有菩萨以身法本令彼众生初中竟善。复有菩萨八不闲处兴显三宝使不断绝。或有菩萨以权方便随前众生应变适化。复有菩萨闲居静处观有为法如幻如化。或有菩萨乐在空慧观此形体如彼墙壁。或有菩萨心意质直所行清净亦无秽污。复有菩萨情性至密所游之方而无漏失。复有菩萨心趣一道不使众生闻三乘之名。复有菩萨志乐解明洗浴前人永无尘秽。尔时世尊在大众中赞叹彼菩萨曰。善哉善哉海藏菩萨。乃能吾前于大众中而师子吼。叹誉菩萨所入定意。使来会者悉得闻知。斯诸正士所游定意三昧正受。不可思议无能逮者。非是二乘所能思量。菩萨积德不自为已。念拔众生受苦恼者。正使三千大千刹土。其中风起弥满世界。周旋速疾如随岚风。设有人捡道迹之人。心欲专逝于中往来。寻能成办而无挂碍。况复菩萨神通大士三昧正受而可思议。转念之间以过恒沙无量刹土。复以六度十善之法。教化众生训以善道。其心永安不可动转。志行寂静亦无错乱。若兴心行亦无能及。斯由前世众德具足。志行庠序不别种类。大慈无尽亦无穷极。一切诸法常自存在。众生不达谓有兴衰。法法自生法法自灭。法不生法法不灭法。法生法灭性不移转。斯是菩萨大士之道。非诸凡俗之所及也。众生之类在于生死不达道本。谓为法性而有变易。设当尔者此事不然。菩萨从初发意以来。行施行戒众德具足。所获果报得成道者。由解空观虚无寂静。宣扬去来神妙行业皆悉成办。入诸菩萨所修行地。游于殊胜无量佛国。劝发众生度生死岸。晓了根门随时适化靡所不济。或以世俗威仪礼节。或以神足神通道慧育养生类。分别六情尘劳兴衰。眼耳鼻口身意所起。眼亦无常亦无真实。去亦无处来亦无迹。耳鼻口身意亦复如是。过去当来现在之法。亦不见生亦不见灭。群生愚惑计有常想。何以故。最胜当知。菩萨大士权智普备。行于无量诸度无极。立成信地广修诸法。为诸如来所见称叹。除去妄想得无量智。辩才无碍常怀惭愧。观法无起不见动摇。或以相好庄严佛土。所行与法不相违错。入于甚深一切道智。咨嗟听法亦无厌足。权智只步降伏众魔。或至有想无想之处。或至梵天帝释宫舍。或至十方恒沙国土。所游之方兴有佛法。所设玄远不可思议。除去慢惰亦无是非。尔时世尊复告最胜。菩萨达士修于无量正觉法门。四意止四意断四神足五根五力七觉意八直行。总持强记而无缺漏。以法意止有为无为。有记无记有漏无漏。十力具足诸法无畏。三昧正受断除阴盖。晓了分别不退转地。复以三昧正受之力。超越慧业五十七法。菩萨当念使不忘失。若人布施求诸天福。或求鬼神诸龙宫中。或以施心生四天王。复有欲得生二十八鬼神将军。斯皆不真不获其愿。尔时世尊便与最胜。而说斯偈　　　　身净不行恶　　口行无四殃　　　　意法不念罪　　是菩萨总持　　　　颁宣无量德　　永无悭贪心　　　　神通除闇冥　　是菩萨总持　　　　教人布施时　　无令有愿求　　　　失愿堕三涂　　功劳唐有捐　　　　吾昔求正觉　　想著经劫限　　　　方便涉生死　　五道为游观　　　　复于阿僧祇　　造修立德本　　　　由不得自在　　游戏四渊池　　　　今虽得成佛　　独王三千界　　　　斯缘去想念　　得入玄路门　　　　道场放金光　　亿神来归命　　　　随沙门善神　　皆来而自归　　是故最胜。当念专意除去想求。解了法界一相无形。修治佛土明慧不断。不劝助业普施一切。无施无圣了无所生。平等一乘不见若干。最胜。复当分别四谛。苦由何生复由何灭。此五阴身苦之根本。以审谛观当求灭之。习由苦生尽灭无余。邪疑倒见有六十二。以无量智解无处所。复以四谛观十二缘起从何生复从何灭。渐渐思惟乃知净寂。身口意行亦复无主。亦无受者亦无来去亦无住处。从须陀洹上至正觉亦复如是。分别欲界色无色界。复次最胜。菩萨思惟知苦出要。苦习出要苦尽出要苦道出要。如实思惟。复当分别十六圣法甚深难测。三十六物恶露不净。宣扬无上道果之慧。颁示训诲导之以渐。诸佛深藏靡不贯达。所出言教终不虚发。或现大财殊特长者。因其所施摄取众生。周旋往返令成其道。或以香华光明幡盖。广显照曜皆使周遍。复以神足感动诸天。宣及佛道使趣一乘。故我累劫不以为拘。复现声闻缘觉之道。托居山泽不现灭度。复入龙宫化诸龙子得在道捡。如是最胜。菩萨功业不可称限。非口所宣非意思惟。或时菩萨生转轮王家。天上世界悉蒙将导复受十善。若见众生在饥俭中。辄以甘露令充其乏。荷负众恼离爱欲中。菩萨比像不可称量。复次最胜。菩萨当念千七百定意法门。令诸无著得成正觉。复有光明定意法门。令菩萨逮总持显要。复有道树荫盖定意法门。三千世界蒙获覆盖。复有雨世神珠定意法门。放百千亿无数光明一一光明出若干种。苦空非身无我音响。闻音声者皆发无上无见之心。复有水精无像定意法门。令十方世洞然一色。加出若干音乐之声。其闻音者自识宿命。知所从来处所窠窟。复有月盛满足光明。在众独曜如月在星。复有日精光明。现众生眼令知进趣。复有威神光明。授大乘决无能知者。复有无见顶相光明定意法门。在众独尊兴恭敬故。复有舌相光明定意法门。处众信用无诽谤故。如是最胜。菩萨所入比像千七百定意光明法门无量清净。即于座上无数之众闻斯法者。发于无上正真道意。自昔以来未曾闻见。是时东方去此无数恒沙世界。有一菩萨名曰宝勇。将诸眷属前后围绕。至此忍土前至佛所。头面礼足在一面立。叉手向佛而叹颂曰　　　　和颜色殊特　　人中尊第一　　　　尘劳无垢秽　　施以无量德　　　　其明照百亿　　鲜洁知无涯　　　　慈悲一切人　　独步王三千　　　　我等今日来　　欲闻甘露慧　　　　愿演时得济　　如渴奔流泉　　　　导师时乃至　　如彼优昙钵　　　　我等病根人　　为救为作护　　　　今我从来处　　去此无数土　　　　饥虚甚积久　　愿为宣示之　　是时宝勇菩萨。以此偈赞佛已。复礼佛足各次第坐。尔时世尊。告来会者。谛听谛听善思念之。吾当分别说于菩萨无生灭行。上中下善戢在心怀。时诸菩萨白世尊曰。愿乐欲闻。世尊告曰。道者非生生亦非道。无想是道想亦非道。无者是道有者非道。无著是道著者非道。有欲成道斯亦非道。无成无欲乃谓为道。意系根门亦非真道。除根门者乃谓为道。时会菩萨。复生此念。云何名为无生灭行。复言是道今言泥洹岂非道乎。尔时世尊。复知大会心之所念。告众菩萨曰。云何泥洹异于道乎。对曰非也。若使泥洹不异于道。何以故。言斯是泥洹斯是道耶。此是无为此是灭尽。此是快乐安隐之处。或复称言此是名色六入。此兴则兴此灭则灭。复是泥洹道耶。对曰非也世尊。佛告曰。善哉善哉如汝所言。道非泥洹泥洹非道。生是灭本然灭非生。道是泥洹之本。然泥洹亦非道也。名色六入亦复如是。尔时众会。闻斯说法无生灭行定意观时。皆逮得无生灭心不复退转　　　　十住断结经卷第四　　　　十住断结经卷第五　　　　姚秦凉州沙门竺佛念译　　　　神足品第十二　　是时最胜菩萨前白佛言。世尊。云何菩萨于施戒忍辱精进禅定智慧有进有退。复有菩萨从初发意至成作佛。未曾处在父母胞胎常得化生。复以神足游诸佛国。亦无国土之想。唯愿世尊。一一分别使将来世诸学菩萨道者知其所趣。尔时世尊告最胜曰。谛听谛听善思念之。吾当为汝一一分别。最胜白佛。愿乐欲闻。佛告最胜。若有菩萨行施戒忍心念有想。精进禅智。一切诸法兴想著意。或有世界无世界想。见有众生无众生想。见有去来无去来心。见有现在无现在意。见有著断无著断心。斯是初地根力成就。便当与十法相应。云何为十。所谓如来神德不可限量。如尔一相无所挂碍。正觉名号不见染著。一切诸法不见越度。等现三乘不见所趣。不著世界解知名号无去来今。所谓名相。谓一切智亦名法界。怀来道故将护彼志不伤其心。如是最胜。斯诸法者亦无处所。来亦不知所从来处。去亦不知为从何灭。菩萨行戒忍辱精进亦复如是。戒亦无戒忍亦无忍。解知精进不见有进。若人持戒恒护彼短。设见毁戒不以为恨。见戒完具不受用喜。是谓菩萨成就于戒。菩萨行忍心不增减。有人来取菩萨身体节节支解。执心坚固不可沮坏。菩萨具施戒忍精进禅思智慧。其想著断心不怀二。不起不灭兴若干念。于诸罪福平等无二。复当思惟三向梵堂空无相愿。不见空义与相愿合。相愿亦不见与空合。无愿不见与空相合。空相不见与无愿合亦不不合。无相不见与空无愿合。空无愿不见与无相合亦不不合。去来现在亦复如是。复次最胜。菩萨神足非思非虑。龙种境界不可思议。亦不著世复非离世。往来周旋都无住处。愿相诸法亦复如是。菩萨进前修其道果。圣道自然不见边岸。若有人来求其端绪。于贤圣法则为自损。如是最胜。菩萨戒闻慧施六重清净之法。义理深邃得修梵行。若有菩萨得修德本。获斯深法微妙之要。于无余灭度而取灭度。教授众生无去来际乃谓为道。菩萨现入爱欲之中。观察根原而为说法。或时入灭尽定。断出入息永无有余。形体[月*逢]胀漏诸不净。众生睹者兴无常想。又观众生有定有乱随宜示现令得解脱。或以威仪道品之法。训诲一切除其重担。神智五法是菩萨业。十八微细是菩萨业。十六金刚是菩萨业。二十一戒贤圣所修是菩萨业。在树王下思惟三十四法是菩萨业。于施戒等不见吾我是菩萨业。去来现在分别不住是菩萨业。如是最胜。菩萨所修境界难量。解知报应乃得趣道。其有来者随因缘合。声从空来耳识往听。言教书疏非真非实。随缘合会随缘散落。缘合则合缘散则散。散不自知为从何散。聚不自知为从何聚。是时最胜前白佛言。善哉善哉。快说斯法种种分别说缘本末。为诸菩萨被大德铠。令无数人发大道意。称叹菩萨功业所趣。及如来号十法德义。诸来会者咸得闻知。如来智业无所挂碍。若有菩萨闻斯法者。阴衰诸盖永得消除。使诸众生靡不通达。我等世尊。自今日始奉尊如来所训道教。纯熟之行不敢放逸布施调意。恒常分别一切文字。章句义理悉现在前。心怀平等如空覆盖。所行慈哀普周一切。随其根源而开化之。常以四等加被众生食以甘露。弃除一切恚恨结使。放舍十法去离三毒。拔其九恼乱想之法。死魔尘埃伤害人心永使无余。分别十二因缘之本。从痴缘行至生老死。复当思惟缘起所趣。痴灭则行灭至老病死亦复如是。随其种类察其根原然后投药持心坚固。明审众人心所思念斯为善行。重为说法不令流驰。秽浊众想不复兴起。是故最胜。菩萨宣布所设言教。多所饶益多所成就。视彼众生如母爱子。随时将养无增减意。恒在正见不随异学。在大众中如师子王。思惟体中地水火风。地动则水微。水动则火微。火动则风微。四法动者诸情衰微神离其身。临时宗亲有何恃怙。唯有善法乃可凭耳。复当思惟深观之法。诸佛所游正受三昧。顺其本则不失威仪。分别有无漏失之行。超越世间八法之业。利衰毁誉不染其心。计我人寿命都无处所。最胜当知。若有众生怀倒见心。来诘菩萨所行法则。若从一劫至百千劫。承受一住菩萨所说。言辞流利无能障塞。是故当知。菩萨所行无能及者。不可以譬喻为比。所以然者。皆是菩萨神足变动之所设为。往至十方礼事诸佛兴敬供养。从一佛国至一佛国。所至到处辄为众生兴显道法。蠲除一切始终之难诸有怨储遭苦恼者自然消灭。所以眷属成就者何。皆由舍弃憍慢自大。或时在于大众之中。其声流利若如梵音。使三部众获其志愿。趣使引入无为究竟之地而灭度之。亦如大龙兴无盖云。雨于三千大千世界。百谷草木普蒙其润随时滋长。菩萨大士亦复如是。畅一音声以八解脱法味之水布道法教。使三千世普蒙其度。其解脱者志若金刚内外清净。复以神足禁戒法律。自璎珞身众相炳著如纯金山。所经过处令各得所。其闻法者笃信不疑。复令众生入觉意三昧。使三千大千世界其中有形之类。蜎飞蠕动自识宿命。皆令众生觉本习绪知苦所由。因是皆发菩萨之心。奉遵修行如来正受。是时闻法众生用心精勤。承佛威神明识来趣。随其远近尽来趣至净妙道场。至道场者其志坚固入无所畏。不复恐惧其志究竟。利根众生或经一日二日三日。乃至七日舍其形寿。而取命终皆生天上。其德纯熟行不缺者。便生十方诸佛刹土。生天众生自取天上若干种华。及诸杂香所有自然供养之具。而来供养散诸大众及来会者。花处虚空皆不堕地。化成自然宝交露台。以大音声而自赞叹。我等善利快蒙斯福。乃能遇此觉意三昧。使三千大千世界获其所愿。如是世尊快得善利。复以香花别供养最胜菩萨。今蒙仁恩得遭值此觉意三昧。使我等身咸蒙庆会。其有众生得闻觉意三昧不笃信者。当知此人乃前世时。不遭此三昧之所致也。是时世尊告来会者。吾昔无数阿僧祇劫行此三昧。使我今日得成阿惟三佛。过去无数恒沙诸佛及当来者。皆当修此觉意三昧。三昧威德不可称量。其闻名者悉皆启发菩萨大心不可复计。四部之众皆逮此三昧定意。复有百千诸来会者。即于座上皆发无上正真道意。尔时世尊。复放觉花定意三昧光明。照彼三千大千世界地狱饿鬼畜生之类。众苦消灭皆得还生在人道中自识宿命。是时座上有四亿众。见此瑞应各生患厌。心自思惟夫生有死皆由因缘。死此生彼牵连不断。淫之为源斯由贪爱。我等愿乐生无欲国。乃得修此觉意三昧定意正受。是时世尊。知来会者心中所念而告之曰。西方去此无数佛土。有佛名无量寿。其土清净无淫怒痴悉同一心皆由莲华中生。不因父母情欲生也。纯是童男亦无女形无大小便。以禅悦乐法无想念识以为饭食。共相敬念如父如母。欲生彼者可发誓愿。时四亿众即于座上。同心发愿求生彼土。尔时世尊。即如其像放觉意三昧光明照彼国土。使四亿人得见彼土如来世尊及化生菩萨。其国广博纯金银琉璃众宝杂厕。无三恶道八难之苦。见彼国已。此四亿人随其形寿。皆得同时生彼国土而得修此觉意三昧。斯由本誓发愿所致。觉意三昧之所感动其德如是　　　　恭敬品第十三　　是时最胜菩萨复白佛言。云何种类菩萨常从佛闻法而兴恭敬意加勇跃不能自胜。世尊告曰。斯法要者犹那提神药。若人服食斯神药者。心神悦豫自然濡满。淫怒痴除无复众病。其闻此法一句之义至大乘者。超出妄想得离恶趣。志愿自在未获者获。诸根具足未常缺漏。若使有人专心一意勤修正行。无他余念而顺其法。诸尘垢病自然消除。若善男子善女人。得音响信加敬正法。树下端坐一心思惟。设意倒错复从一始。若意不定当自克责。有何不及恶心不除。勤苦劫数不在道捡。何日进成而获无漏。因平等法得蒙度脱。如是最胜。夫顺法者。不居三界亦不离之。复以三观七露明禁而自防慎。常悔前过将来不造。当得诸佛十八之法四无所畏五根五力禅脱定门。其所说法平等无二。身黄金色相好自严。种种功德以自璎珞。音声言训达于十方。是谓最胜菩萨大士当获十法功德。云何为十。所闻正教专意思惟。从善知识亦不违慢。不自大不自下恒处于中。所施行业终不虚妄。谛入深慧意亦不乱。欢喜念施心悦无悔。若前布施无所选择。达于苦际宣畅无我。神通自游不失善权。是为十法获十功德。尔时世尊便说斯偈　　　　闻教专意听　　慎道无想愿　　　　凭受善知识　　施念无悔吝　　　　爱彼犹养已　　高下随颜色　　　　一心念恭敬　　获十功德福　　最胜当知。善权适化智度无极。逮于菩萨大乘方等。如来出世愍于俗故。而现若干行法不同。或现缘觉声闻之乘。或在山崖深窟自隐。或复经行而自克责。挍计身中无一可贪。由是之故当自思惟。斯为如来之所开化。信吾言者而在心怀。于现法中即得灭度。虽在异学不改正行。为诸异学讲演法鼓。其法无想亦无诸念。令其众生尽诸有漏。诸有会者致微妙慧。行有若干志性不同。如是之比不可称计。好慕听经非图一类。舍真就伪亦不可计。现在目前其数难量。或有菩萨专观脱门。虽行备具贪在灭度。所以然者。未解善权故致留难。如来神足导引使知。方自觉寤非菩萨行。复为波旬之所扰固。复从是退还在凡夫。最胜当知。如来昼夜三达观察。谁根闇钝退不进者。谁复进前上菩萨位。退如恒沙进如毫毛。心复自知而无神通。夫人初意其心坚固。设当成者众生根断。无为之法定无生灭。众生疑惑谓为非真。善权方便务于真谛。愿乐欲听无从法忍。十二因缘法之深要。先当分别解空无相愿。达知无常非真非有我人寿命虚无寂然。佛复告最胜菩萨及众会。又自念吾昔未成佛时。为诸如来所见训诲。复加威神所见接导。亦是本愿行念所逮。得蒙清净志趣安隐。今成如来平等正觉。众行具足出现于世。斯由执意不退转故。诸菩萨众亦无央数。神足之变不可限量。降伏于魔无余侥幸。若至城廓郡县聚邑。其众生类睹见吾者。执意听经亦无他念。兴隆三宝使不断绝。欲求法者皆得充足获安隐行。佛复告最胜菩萨。若有众生信从法教空无相愿。当行三十六事令不堕损。云何菩萨行三十六事令不堕损。于是菩萨。分别三向亦不怀恨。虽处爱欲无所染污。观于无常亦无观想。心行清净不失法性。求诸脱门法诸贤圣。怀来道故而济众生。妄见已断悉知无常。应无所著等正觉行。随缘起灭除去缚著。所施为事不自为已。解知人本本无出生。寿是磨灭恒不久住。命逝变易如幻如化。过去永尽不见纵迹。来无形像复当受有。现在流驰靡知所趣。知业慧明神识不住。空慧止处缚解无缚。勤修三事复修除三。不猗空慧受其果证。将养形命令至道场。于欲无欲亦不离欲。诸佛正受恒现在前。往来周旋不生无想。志常著在诸神通慧。深入法藏不见所入。灭尽无生以为屋室。如如如尔无形无相。本无有际际亦无际。常不有常思惟无常。虽见生死亦不见生。入于五道解无五道。尘劳为缚己已离之。自守无为无悕无望。度人如空空无所成。身行口言无无所损。是谓最胜菩萨所行三十六事上妙之法。非是声闻缘觉所及。当善察之为人解畅。无令众生有诤讼心。所以然者。希有众生能信之者。夫能宣畅缘业之法。斯乃应于无生之心。若观众生意不坚固。便当渐渐开使得解。得失虽殊亦当下意勿得称已。设复有疑以本无观。三世平等等无差特。亦不见等亦不见无等。见亦无见亦无复见况有色相。色自无色本无有色。色识无识岂有识耶。耳声有识受外音故。鼻香起识自生臭恶。舌味生识分别好丑。身细滑识因彼粗涩。意法兴识由前善恶。了达诸法无住不住亦不见住。最胜当知。吾我所有诸法所有本悉清净亦不见净。诸法吾我本无所有不见所有。无亦自无亦不见无。慧解菩萨皆无所有。菩萨解慧不猗身口。亦不自高复不自下。从本至竟了达自然。如是菩萨解空慧义。便成无上正真等正觉。多所建立多所饶益。尔时座上诸来会者。四部之众及八部鬼神。心怀踊跃不能自胜各兴恭敬。以天香花意花大意花散于佛上。及散诸菩萨大弟子上。悉在虚空罗列而住。作唱伎乐自然而鸣。复有诸天侧塞虚空。皆发大声自然雷震。皆自叹曰。今所闻法自昔未有。为诸菩萨讲论法要空无之法。所造言行意皆坚强。前在鹿野苑中。与诸天世人所转法轮盖不足言。今闻如来说空无法无生无灭。最第一义世之无双不可称量。自昔闻法未如是也。善哉世尊。使我等心永无犹豫。疑网悉除无余结恨。是时世尊。告来会者。慧解菩萨为一切众生故。心不去离诸法之本。况当远离空无之法。此事不然。菩萨习学不当兴意生于是非。若在诸法念无所著。法实甚深不可思议。习智浅者用无黠故。堕四颠倒而兴阴盖。以去持入复生十二缘著以生。便与六十二见共相受入以生受入。复与一切诸尘劳垢而共合同。如是菩萨常当远离。不与同处亦不离之。从痴至死世间乱想及意所念。若见精进心不慕及。诸见懈怠亦不慢惰。有奉戒者复不有异。见毁戒者意等无二。忍体满具嗔致恶道。一心不乱诸想不兴。智拔济苦永尽无余。恒当远离一切诸念去其世事。云何为世事。所谓五阴六衰四大四患。十八本持十二因缘。与心不相应者。是谓世俗法。佛告最胜。若有菩萨于三世中而行布施。亦莫思惟过世受报。不念过世所施财物。亦复不念过世受物之人。不念过世所施之处。所住屋舍不念种姓。生某家字某亦复不念。尔时所施今乃获报。设今造福后报倍胜。如是菩萨。为不成就为堕边际。为在魔界为断佛种。终不至无上正真之道成最正觉。所以然者有想著故。想著施者非真实果。若复菩萨念现在施及当来施。常当牢意无众乱想。或时菩萨给施所乏衣被饭食。床褥卧具病瘦医药。随其所须而不有逆。欲成无上等正觉者。解诸法空了达为一。空法无相空法不生。无造无作无所施为。不见来时亦不见去。以法性空观了无形。戒品慧品定品解脱品解脱见慧品。三十二相八十种好。法界如法界定。法界观法界无著。佛如佛定。佛观佛无著。佛者无我亦无所生。道意意明。法意意明。众意意明。此十三行无漏慧观。当来过去现在十三。佛以睹见一切诸界。分别其界无来无往。不见出生法自常住。亦不见动亦不见转还。一切众生自起识想。有不信者而取化之。三场清净修如来室。诸法若干行不究竟。所说亦异受者不同。欲净三场及五眼者。现转法轮无碍之想。先行十三无漏之观。是谓最胜菩萨摩诃萨无碍之智无碍慧根。为众生故示现法界姓字名号。无量无限不可思议。皆是善权智力所及。是时最胜复白佛言。云何菩萨入定三昧。修行善权摄智不乱。佛告最胜。于是菩萨入无著定。身意口教无所挂碍。观诸佛土如掌观珠。化育众生亦无所著。放大光明导引一切而转法轮佛力无碍。或以菩萨以为眷属。复以佛智自璎珞身住如佛住。游至诸国如佛所游。净诸刹土以佛之度而度脱之。其心盟誓以教教人以智训人。是谓最胜诸佛所入定意三昧。所游所行不可思议。不恐不畏无所忌难。听无厌足心不转还亦不疲惓。不舍当归堕于余法。何以故。以其菩萨在诸法中志意旷大。弘誓之心不可沮坏。发心起学修佛正法无底之源。加被众生而不舍离。解众生空诸法亦尔。诸法空者道性亦尔。善察众生进趣来往。以大慈心遍满一切。三世诸佛所行法则而不差违。无形像法而悉成就。所以者何。犹如男子以意宝珠悬著空中。其有观者莫不欢喜。色甚微妙所照无碍。自不言我广有所照。菩萨大士亦复如是。以心宝珠出智慧口。一切智光普照三千大千世界。亦不自言我今慧光能有所照。何以故。然此菩萨为彼众生不自为己。欲使众生至解脱门。以佛圣印而印可之。净诸佛国为诸众生。而作覆护离一切念。其智慧眼无微不照。明生死本去来现在八法功德。及漏尽通想知灭尽。罗汉缘觉所不能了。菩萨觉知法性所觉。如幻如化热时之炎。芭蕉野马呼声之响。镜像水月泡沫梦现。皆不真实。此五盛阴苦空非身四大合成。复当思惟地水火风空识六事处在三界。欲界色界无色界斯是死界。泥洹法身乃是真界。解生死界及泥洹法。一而不二亦无若干。四大吾我亦复如是。吾我空者诸法亦空。诸法空者六思念法亦复如是。不堕倒见不处生死。亦复不念中道取证。是谓菩萨深了法要。所度不虚受养不妄。安隐处道而无唐捐。复有菩萨用四等心。深究生死无底之源。救之以财恤之劝道。大慈菩萨举目成宝。山河石璧树木茎节悉为七宝。便用广施令得道证。菩萨于时观察众生有著苦者。为说五阴为苦为老为无真实。习色著苦灭习成道。苦义众多习为原本。斯二事尽乃谓为道　　　　勇猛品第十四　　尔时最胜菩萨前白佛言。云何菩萨初发心行无能断者。云何菩萨意识安隐不可舍离。是时世尊告最胜曰。初发意菩萨当学所学。不滞生死不畏吾我。虽处过去当来现在亦不畏惧。便能勇猛毁坏邪见。初闻法味信根成就。意常系在灭尽之处常离世业。唯慕无上正真之道。咨叹经典听之无厌。设遭苦乐不以为惓。所以然者。其心牢固不可移动。或经一身二身三身。应时逮得如来正受三昧定意。复得信受不妄三昧。复得想持受决三昧。渐渐便至无所从生不起法忍。以是名曰发意菩萨内心所行无能断者。菩萨专意不著色相。不念是常非常有苦有乐。若好若丑若远若近。亦复不念过去当来现在之法。亦复不念吾当成佛典领三千大千刹土。不念有想不念生想著想染想结想心想。无量门受其妙法。不还亦不见还。不厌亦不见厌。不足亦不见足。不废亦不见废。无舍无坏。无见亦不有见。不增亦不有减。不异亦不有变。不自然行非不有行。所以然者。言自然者。虚空法界之所摄也。如是菩萨无限无量弘誓之心而自成就。不厌不患亦不退转。赐欲度脱一切众生。所以然者。菩萨欲度一切众生使般泥洹。住十七劫不舍不离。分别三世诸法虚寂。诸法空诸法无我。何以故。欲从此至彼故。菩萨大士至虚空界以天眼观。依地大住众生多耶。虚空界众生多耶。然观虚空众生。不可称计无有边限。天眼菩萨复更思惟。吾今所观极为玄远。宁从四天下绕须弥山。其中所有虚空无形众生多耶。为有形众生多耶。佛告最胜。天眼菩萨犹不能知无形众生之多少。所以然者。非彼境界。今吾引喻重解斯义。有明目者。当了此譬。犹如辟方八肘虚空上下俱等无空缺处。算计其中无形众生。与四天下众生共等。欲知数者从一数至亿以亿为一。复从一至亿还数亿为一。如是数至七。欲知无形虚空众生限者其数如是。复告最胜。天眼菩萨观虚空无形众生之时。犹如人观辟方大石。上下俱等实而无缺。故不知数。发意菩萨从初起学上菩萨位。当度尔许众生心不移动者。当知不为魔所扰固。游于三界凭善知识。恐畏之难亦不复生。其有菩萨住于是者至诚受莂亦不复久。行权方便兴发劝助。指授泥洹说灭度决。加说四谛如来印章。一一分别而示其路。若有众生不肯觉寤。无数方便以为唱导。习痴所惑而致诸苦。能断爱欲乃应无著便得越度正觉。所有圣贤默然则为解脱。所名解脱解脱生老病死。彼亦不死亦不为死。彼亦不脱亦不为脱何所解脱。无著无缚无灭无生。无所成无所办无所逮。乃应正道。众生迷塞不时开解。如来哀愍现出于世。在所游处便现导师。闻法众生至不退转。若有欢喜奉持正法。便逮无生不起法忍。发意菩萨常念思惟。眼耳鼻口身意分别六衰。为从何生复从何灭。法自生法法自灭法。不见邪不见正。不造不作。不见是我所非我所。不依内性自观。不依外当分别。复当思惟。色痛想行识不过去色。过去色不在内不在外。不两中间得。不过去痛想识行。过去痛想识行。不在内不在外。不两中间得。不过去色住。不过去色不住。不在边不在此。不过去眼耳鼻舌身意法。过去眼耳鼻口身意法。不在内不在外。不两中间得。不过去意想知灭。不在内不在外。不两中间得。当来现在色痛想行识。眼耳鼻口身意想知灭。亦复如是。复次最胜。菩萨大士以神通慧修无碍道。一切诸佛功德慧业尽共计之十倍百倍千倍万倍。不如发意菩萨安一众生发无上道心成一切智。具足一切诸佛之法。妄想已断无复狐疑。诸天世人无不恭敬而礼拜者。达知诸法幻化非真。一切有形进趣于道。便获如来神足之力。是时座上十四亿众。渴仰如来神足之德。迟见如来现其威变。佛知众会心中所念。即于座上放大光明。身诸毛孔亦放光明。一一毛孔放百千亿光明。一一光明有百千亿夜光神宝。雕文刻镂众宝杂厕。众花杂香而覆其上。宝四角头悬四香璎一一宝上有百千亿帐。一一宝帐有百千亿自然莲花师子之座。一一座上有百千亿殊异之色。一一色中有百千亿摩尼珠宝在莲花上。一一花上复有百千亿种种殊异宝交露盖。一一盖下有百千亿如来说法。一一如来有百千亿诸佛刹土。一一刹土有百千亿自然浴池。一一浴池有百千亿凫雁鸳鸯自然游戏。尔时宝交珞台诸如来无所著等正觉。复放百千亿光明。一一光中复有化佛。一一化佛各说发意菩萨所行功德。十二因缘无常苦空非身之法趣泥洹门。一一门中转百千亿不退转法。古昔未转今日如来而为转之。现佛威仪神足变化。未曾所见未曾所闻。不可思议不可称计。是时诸来会者。叹未曾有甚奇甚特。是我等福乃能见此神足变化。燃法炽法。无尽之化如来。如如来藏。不住于住。无形像无根本。不得得不获获甚深玄远实而不虚。智慧广博。除去愚惑亦不破坏。成就法界。当来过去现在诸佛之法皆现在前。出如来力增益诸佛国。为佛意印出生菩萨道。于现法中为净眼法王。慧眼清净。种性纯熟。佛眼无碍由慧眼知。分别句义而开法门。与善知识成就道心。不毁境界不败种性。为一切众生而作覆护居家成就。若处在众无所畏难。所兴巧便无适不化。名德清净无复悕望。胞胎均政。增上智业兴无盖云。智炽猛火烧疑结聚。阐扬政教振于道场。慈悲四等总持审谛。九观六业勇力无畏。信念慧定行训无尽。入三昧定由观十方。礼拜恭敬供养诸佛。是谓最胜菩萨大士心难沮坏。犹如菩萨性空自然。有目之士知是为空。空不自知言我自空。菩萨行本亦复如是。度人恒沙复过恒沙。及至诸佛所游刹土。而度众生非算所筹。菩萨不自念。我今乃度尔所众生。使至涅槃寂然无为。亦不言我缘斯果报。当成无上正真之道。发意菩萨执心牢固。从初发迹乃至道场。坐树王下降伏魔众。其中所作功祚福业。尽为众生不自为己。犹如虚空普覆无外。然不自知言我是空。如来神德智慧光明。周接黎庶使成法眼。无离无著一切诸法不可沮坏。无人无我以智慧明善权利剑。一切诸佛所用正教。无量功德除去疑网。菩萨大士之所修行。菩萨所行净三梵堂。无空不空。空亦不生亦无所有。无人无我无寿无命。亦不见生亦不见死。独步无侣无可思议。不毁境界。无想亦空。不生亦不见生。亦不见出。无去无来无作无造。法界无量成道场业。空界无边无所缚著。为众生故故作处所。是我所非我所。起吾我想菩萨执意依善根本。无量智慧而净其道。去心垢意以智慧除。如是最胜。菩萨入净观三昧。观察十方恒沙众生。谁应法行。谁应智行。谁应净行相应。若有众生应受法者。便当与说二十五法。云何为二十五。诸法无相。诸法无形。诸法忍。诸法想。诸法无根。诸法境界不可得。诸法无所取。诸法不二入门。诸法无度。诸法不可断。诸法甚深不可追寻。诸法觉不觉者。诸法力不可坏。诸法成不成者。诸法无毁而毁。诸法无常去常。诸法无染污。诸法行净。诸法性观。诸法无漏。诸法过去已舍。诸法拔疑去网。诸法无从生慧受决。诸法本无无苦名。是谓菩萨清净修行二十五法。复次菩萨。行三忍智。过智。无过智。亦不过亦不不过智。云何菩萨修行过智。不坏法界身是本无。如来之所修行。非缘觉罗汉之所修习。无过智者。增上慧明。贤圣缘觉之所修行。非佛罗汉之所行也。亦不过智亦不不过智。阿罗汉之所修行。非佛缘觉之所修行。云何过智。是佛所行非罗汉辟支。于是菩萨弹指之顷。以智慧念。我当弘济无底众生。无边无崖缘想智业。金刚正受亦无转还。弘誓之心过出罗汉辟支佛上。是为过智。非是罗汉辟支佛之所修行。云何亦不过智。贤圣辟支佛之所修行。于是菩萨发心起学。欲净法界导引众生。宣畅佛法演甘露慧。为无上道求诣道场。若有众生直从一径至菩萨所。头目髓脑国城妻子。意所爱物尽用惠施给与乞者。除父母师长。施果不求报。如是一世至百世。一劫至百劫。财物惠施亦不见物。物是谁许为从何生。本从何来灭至何处。解物无本。不见住止屋舍。时此菩萨以空慧观。亦不见身亦不见物。亦不见人。亦复不见何处惠施。然此菩萨积行殊久心意捷速。欲成无上正真之道。慕度众生净佛国土。然此菩萨心乐闲静常处山岩。意想静寂系念在前。内自思惟。前后所施众德具足。应成无上正真之道为最正觉。然佛出世众相严身。广济众生至无为岸。要须大圣于无余界而取灭度。然后我当进成佛道。佛告最胜。彼菩萨心所念所行愿不违错。如来在世教化周讫。于无余泥洹而般泥洹。正法灭尽世无复佛。一劫二劫或至百劫。山泽菩萨方自克责。咄哉所为唐劳其功。佛去世久像法灭尽。宿缘众生尽为所在心怀烦恼。周章经行诣一树下。以右手指爪刮于树皮。正值空处騞然有声心霍然寤。便成无上正真之道。左右顾视不见翼从。隐形匿相不转法轮。如凡常人。人间分越。是谓亦不过智贤圣辟支之所修行非佛罗汉也。云何亦不过智亦不不过智。罗汉所修非佛辟支佛耶。于是菩萨从久远以来积行勤苦。欲得无上正真之道为最正觉。行施行忍行精进行禅行智。或施头目国财妻子仆从给使。有所求索不逆人意。但刺身出血多于四海。体骨布施遍四天下。然于其中不获其证。渐渐却退在凡夫行。厌患生死心不猛进。忆本所作内心窃悔。趣欲脱身捐舍众生。久久方便求师咨受。承声闻法乃得觉寤追前功劳想责无逮。是谓亦不过智亦不不过智罗汉所修非佛辟支佛也。云何菩萨净行相应。是佛罗汉辟支佛之所修行。所谓净行者。净三场。净三眼。净三聚。戒净定净慧净解脱净解脱见惠净。从三善法至十八无漏之法。道俗善法皆悉清净。佛辟支佛阿罗汉修此净行。至成得道不有中还。众想不兴亦不可见。不起不灭亦无识止。有终有始便有窠窟。达无终始岂有处所。时最胜菩萨复白佛言。世尊。云何离欲菩萨心无增减。亦复不念是苦是乐是好是丑。亦复不念前后中间。去来现在禅止三昧。复不自念吾于欲无欲。尔时世尊告最胜曰。无欲菩萨游处欲界。周游往来说法教诫。心虽无染如处煻煨无底火坑。愍彼众生结著四流没十二海。欲求出路不知当如趣。内心堪忍不以为难。分别五阴兴衰之法色痛想行识。思惟四大诸所生灭。水泡野马芭蕉幻化。虚而不真亦不牢固。何以故。甚深之法难可究竟。色法甚深道亦如是。五阴甚深俗法亦尔。俗法甚深虚空界亦尔。善察虚空界及与法界。亦无识想我人寿命。挍计斯者实如幻化。思惟世俗八无闲法。秽浊染污妨人趣道。净观思惟悉无处所。何以故尔。非常苦空非身之法。有目之士能达此者。是谓菩萨心无增减不见苦乐善恶好丑。都无三世缘起之著。地种为刚境界自然。水性为湿性自柔软。火性隆炽性自然热。风性漂摇动转不住。法性观察寂无四大。地水火风为从何生复从何灭。若菩萨分别法界。设地增者。水火风性各各不如。神识自溺渐不相应。地重神轻各欲相离。若水增者。地火风界转转衰微。神辄欲移不安其宅。犹如有人处在静室。意欲出行造余村落。先出右脚在门阈外。是谓地大增也。次出右手复在门外。所谓水性增也。转出左脚在门阈外。是谓火性增也。复出左手在于门外。可谓风性增也。进前趣路。是谓神以逝矣。诣村落者趣五道也。其知是者乃了法界。不坚不柔不热不轻。刚为所在柔为所至。热为所趣轻为所向。如是菩萨分别法界。一一观了亦无处所。思惟法界性自不同。养神长体各自殊异。四大之中火为盛毒。余三大者性自相应。所以然者。菩萨当观内外四大亦复如是。三界众生四大不同。欲寻其原莫知处所。当复思惟六情所趣。其眼亦空眼识亦空。解于空者乃为法界。菩萨大士复当思惟解于六衰。眼之视色色亦无有。前物入色亦复无有。耳鼻口身意亦复如是。菩萨复当学谛相非谛相。道相非道相。空相非空相。云何菩萨学谛相非谛相。于是菩萨审解本无。本无为一而无有二。亦知道证而无有证。不见受证不见不受证。亦不见应亦不见不应。了应不应。是谓谛相。菩萨谛相。在空亦谛远空亦谛。亦不在亦不不在。是谓谛相金刚正受猗空习本取护得尽。解此三事者。亦是谛相。菩萨谛相达内无实。知外无入。不见爱乐不见不爱乐。不见是处非处。亦是谛相。于内不断正见于外示现。若如闲居心常寂静。外若愦乱。知苦等住所适亦等。其谛相者。道证明验五阴空。五阴无主。所从缘起亦复是空。不住不见住慧尽想。不住在疑结亦无住。不在五事不随十善。十恶世间本末。是曰谛相。如是菩萨行谛相者。则不退转。非谛相者。虚空界最第一义。知之为寂缘解无缚。是谓菩萨非谛相也。云何菩萨学道相非道相。犹豫结疑世间不可爱染。自用横害中暴堕苦。是谓道相。现在身作来世受报。不猗师不向善知识。亦是道相。云何菩萨亦非道相。非道相者。三十七品。有为无为法所趣入。不在二亦不远二。不从缘不离缘。不住缘不随缘。不度非不度。不果非不果。不一二三四。乃至十非不十。非所生非不生。非灭尽非不灭尽。非起灭非不起灭。非言教非不言教。非解空非不解空。非思止非不思止。若菩萨察二十四事。观了本末分别在心。不处生死离于缚著。无胜负心亦无强梁。不自举不下人。便应碎身游散三昧。于百亿定为最上首。为尊为贵无过是者。非是罗汉辟支境界。尔时世尊。即于座上三昧正受。其三昧名一意无畏。使四部之众上下齐同。各无他念亦无乱想。是时世尊告最最胜曰。谛听谛听善思念之。吾今为汝分别三昧。使来会者各无狐疑。最胜对曰。如是世尊。愿乐欲闻。乐者令得安隐。佛告最胜。有三昧名散诸结。令无限无量刹土有形众生。除去苦痛无复众恼。复有三昧名勇慈明。使诸众生各无怨储。复有三昧名德充。如来入此三昧。使众生类无饥渴想。复有三昧名清净。如来入此三昧。使诸众生得法眼净。复有三昧名耳根清净。如来入此三昧。使众生类得天耳听。复有意寂三昧。如来入此三昧。使众生类回邪就正。复有除恶三昧。如来入此三昧。使众生类修十善行迹。复有三昧名独步。如来入此三昧。使众生类不怀邪见而受正道。复有趣路径三昧。如来入此三昧。使众生类趣道不迷。复有三昧名成办。如来入此三昧。使众生类舍于恶戒就清净戒。复有三昧名惭愧乐。如来入此三昧。使众生类奉持忍辱。复有三昧名进德。如来入此三昧。使众生类懈慢堕者兴勇猛意。复有三昧名一己无侣。如来入此三昧。使喜妄众生速入禅定。复有三昧名曰降伏。使执愚众生智慧自珞。复有三昧名无穿漏。使无信众生安处信根。复有三昧名总持德。如来入此三昧。使少闻众生而获多闻。复有三昧名威仪则。如来入此三昧。使众生类仪容整顿不失礼节。复有三昧名施恩。如来入此三昧。使著欲众生永无爱欲。复有三昧名以度。如来入此三昧。使嗔怒众生断除恚恨。复有三昧名无惑。如来入此三昧。使愚痴众生亲习智业。复有遍至三昧。如来入此三昧。使众生类不著三有。复有三昧名一切身体形色三昧。如来入此三昧。使十方国土一切众生化作百千亿形色。然彼众生各各不相知。我今最胜略说其要。设当如来从劫至劫。乃至百劫说如来所入三昧者。不可究尽。唯佛世尊乃能畅耳。是时最胜前白佛言。甚奇甚特。如来身相所造变化。不可思议无能测量。以无形善权而自严饰。如来所说所入三昧。昔所不见昔所不闻。若有菩萨闻此三昧名号定意持讽诵者。在所游处常得自在。若复劝助代其欢喜。为以供养诸佛法已。诸声闻等非其境界。缘觉之乘复不能及。若有毁谤斯定三昧。常处闇冥未尝决了。设复人身入无救狱。罪犹鲜微盖不足言。若有憎嫉定意三昧。其罪难量动有劫数。聋盲喑哑终不闻法。虽得为人恒多苦痛。两舌诈欺口不能言。自非菩萨广博多闻。乃能信此正定三昧。若有劝发诵习此定。寻时得见诸十方佛。又我今日讲解定意。志不改易乃应正定。尔时最胜承佛威神复白佛言。今日此众诸来会者。菩萨四部天龙神鬼。备欲得见如来定意所可感动。或能蒙斯多所润泽多所成就。唯愿世尊。垂愍见怜。放大光明照诸十方佛佛刹土。其中纯淑众生之徒。蒙光得化普得度脱。尔时世尊。可其所说。寻于座上。即如其像三昧正受。其三昧名右足指轮定意。放大光明。其光明照此忍世界已。复照十方诸佛恒沙刹土。十方国土诸菩萨等。百千亿众寻其光明来至忍界。东方去此九十六江河沙等诸佛刹土。过此数已国名海宝。有佛名宝净如来至真等正觉明行成为善逝世间解无上士道法御天人师号佛世尊。现在说法。彼有菩萨名曰辩聪。不退转大士。见此光明。便往至宝净如来所。头面礼足在一面立。尔时宝净如来。告辩聪菩萨曰。汝到彼土。摄持威仪无失宜则所以然者。彼土志性刚强所行卒暴勿见苦乐。彼土众生多怀憍慢不顺正法。若见有短慎莫惊惧。能如是者宜知是时。彼佛刹土众多菩萨。自白其佛。我等快得善利宿福自贺不生忍土。是时辩聪菩萨。将十千菩萨前后围绕。犹如力士屈伸臂顷。来至忍界。往至释迦文佛所立。尔时世尊。知而告最胜曰。汝颇见辩聪菩萨及余菩萨不乎。对曰唯然已见。佛告最胜。此菩萨者。义辩第一慈悲喜护。言语柔和志行高远。先笑后言和颜悦色。问不复重所说约少。接度众生如佛之度。成不退转立菩萨道。是时辩聪菩萨及十千菩萨。礼世尊足右绕三匝。叉手向佛而叹颂曰　　　　声振彻十方　　功德名训称　　　　人尊所适方　　靡不蒙其度　　　　佛土界清净　　不闻五道名　　　　舍彼而就此　　慈悲难喻等　　世尊今所现　　人中实难有　　　　德积如须弥　　自投于足下　　　　正使行精进　　一劫至百劫　　　　不如须臾间　　忍界行哀心　　　　诸佛兴出世　　先选清净土　　　　仁尊独能忍　　于此五浊世　　　　善哉甚难有　　将护平等度　　　　流教及三乘　　令净身口意　　　　既成菩萨道　　亦无退转心　　　　意趣倍精进　　今故稽首礼　　　　断诸狐疑结　　快修十善行　　　　诸佛法具足　　所说智海渊　　　　若在本刹土　　亿百劫导师　　　　不如在此土　　住劫度一人　　　　亦游无量刹　　恒沙不可计　　　　不闻有苦恼　　及八无闲处　　　　此人多刚强　　众垢以成身　　　　四谛真如水　　洗浴内外净　　　　我等信心至　　故远来归命　　　　欲闻定意法　　愿时敷演之　　尔时辩聪菩萨。以偈赞佛已前白佛言。何谓菩萨志意坚牢堪受定意。所闻教诫亦无厌足。云何菩萨言行相应内性柔软。尔时世尊告辩聪曰。谛听谛听善思念之。吾当为汝分别其义。对曰如是世尊。佛告辩聪菩萨。修定心成就四法。使菩萨志意坚固堪任受定。所闻教诫亦无厌足。何谓四法。所谓慈悲四等心不懈怠。所度人民如幻如化。谓佛智慧无与等者。是谓辩聪菩萨成就四法志意坚牢堪任受定。云何菩萨一意趣向言无错乱。佛告辩聪。于是菩萨复当成就四法。何谓四法。菩萨一向说众生空说诸法空。于诸受入都无所著。叹誉菩萨所作功德。分别善恶有为无为之法念行善权。是谓四法。云何菩萨增益善根转多不减。佛告辩聪。复有四法增益善根。云何为四。一曰信。二曰闻。三曰施。四曰出要。是谓四法令菩萨增益善根。云何菩萨心不乱错亦不狐疑。佛告辩聪。复当思惟四法意专不乱。云何为四法。所谓心常专之。禁持礼节。不望利养。不求名称。是谓四法意不有乱。复有四法增益善根。云何为四。所谓四法。教他立信。既施之后不望其报。及护法之主。菩萨言教教授不违。是谓四法之所修行。复有四法。菩萨当念思惟。从一地复至一地。或退或进。云何为四法。教众生类习其善根。远离诸恶不行愚惑。无舍弘誓意不怯弱。是谓四法菩萨之所修行。复有四法菩萨之所奉持。云何为四。所谓化众生以权方便。立凡夫人在于信地。所度无虚妄。现佛威相而接众生。是谓四法菩萨之所奉持。复有四法。菩萨当念思惟。云何为四。所谓随宜进止。不著服饰。随彼时宜。恒忍苦乐。是谓四法之所修行。复有四法。云何为四法。所谓自伏意性。常发道心。不离善权。专意念佛。是谓四法。复有四法。菩萨当念思惟。云何为四。于是菩萨当念独处。远声闻心及辟支佛意。求法无厌足。所闻正法广与人说。是谓四法。复有四法。菩萨当念思惟。云何为四。求宝给穷乏。医药疗治病。求义无厌。忍一切苦。是谓四法。复有四法。菩萨当念思惟。云何为四。行不起忍。超灭尽忍。思惟根本十二因缘。于忍不著忍各各自离。是谓四法。复有四法。菩萨当念思惟。云何为四。思惟恶露不净之观。数出入息。行清白法当自谦卑。是谓四法。复有四法。菩萨当念思惟。云何为四。当观应法众生然后投药。常念恭敬无得自高。若在大众不著利养。行权方便所适无碍。是谓四法。复有五法。菩萨当念思惟。云何五。受平等法而不遗漏。观己彼身等无有异。与善知识从事。永断结使令无有余。是谓五。复有五法。菩萨当念思惟。云何为五。自省己过不见彼短。若在恶部使行慈心。燃炽诸法去其缘著。道心牢固终不忘失。亦使前人行其道意。是谓五。复有五事菩萨当念思惟。云何为五。施恒在前。次复教人使行惠施。执心施时亦不选择观众生是非。诸法甚深皆得解脱。至成作佛庄严道树是谓五法。复有五法。菩萨当念思惟。云何为五。知行起灭。于力无畏不舍众生。分别众智。亦知增上知。不相违背。是谓五法。复有五法。菩萨当念思惟。云何为五。在五道中永度无极。供养诸佛礼事恭敬。入慈三昧以自娱乐。佛智无量现在目前。无量三昧亦不疑难。是谓五。复有五法。菩萨当念思惟。云何为五。发弘誓心终不中悔。言从语用言不妄发。依禅不著禅。念持不著。游处当不乐。是谓五法。辩聪菩萨菩萨摩诃萨。修此定意本行。便得如来正受。尔时世尊说此法时。二亿诸天世人发无上正真道意。复有五千天子得不起法忍。是时诸佛刹土诸菩萨等。各赍华香而兴供养。花至于膝　　　　十住断结经卷第五          
