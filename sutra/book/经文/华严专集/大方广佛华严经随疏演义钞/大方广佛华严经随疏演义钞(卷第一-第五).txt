　　　　大方广佛华严经随疏演义钞　　　　唐清凉山大华严寺沙门澄观述　　　　大方广佛华严经随疏演义序　　至圣垂诰。镜一心之玄极。大士弘阐。烛微言之幽致。虽忘怀于诠旨之域。而浩瀚于文义之海。盖欲寄象系之迹。穷无尽之趣矣。斯经文理。不可得而称也。晋译幽秘。贤首颇得其门。唐翻灵编。后哲未窥其奥。澄观。不揆肤受。辄阐玄微。偶溢九州。遐飞四海。讲者盈百。咸扣余曰。大教趣深。疏文致远。亲承旨训。仿佛近宗。垂范千古。虑惑高悟。希垂再剖。得睹光辉。顺斯雅怀。再此条理。名为随疏演义。昔人云。人在则易。人亡则难。今为解释。冀遐方终古。得若面会。然繁则倦于章句。简则昧其源流。顾此才难。有惭折中。意夫后学。其辞不枝矣　　　　大方广佛华严经随疏演义钞卷第一　　将释此疏大分为四。一总序名意。二归命下。归敬请加。三将释下。开章释文。四疏末一偈谦赞回向。为顺经文有四分故。若顺序正流通判者。则合前二为序分。开章为正宗。谦赞为流通。为疏三分。今初。总序名意。即是疏序。亦名教迹。粗分为四。细科为十。言有四者。一通序法界。为佛法大宗。二剖裂下。别叙此经。以申旨趣。三是以菩萨搜秘下。庆遇由致。激物发心。四题称大方广下。略释名题。令知纲要。亦为顺经四分故。言细科为十者。顺无尽故。一标举宗体。二剖裂下。别叹能诠。三故我下说主难思。四湛智下。说仪周普。五虽空空下。言该本末。六其为下。旨趣玄微。七若夫下。成益顿超。八真可下结叹宏远。九顾惟下。感庆逢遇。十题称下。略释名题。今初。往复无际至其唯法界欤。文有五句。言意多含。略为四意。一约三大释。二约本末释。三明法界类别。四总彰立意。今初。约三大释者。意明法界具三大故。初句明用。次句明体。次句明相。次句融拂。末句结属。今初。即往复无际是也。往者。去也。起也。动也。复者。来也。灭也。静也。无际有二。一约广多无有际畔。此就事用。二约绝于边际。据即事同真。何法往复。略有三义。一双约迷悟说。二唯就妄说。三返本还源说。今初。谓迷法界而往六趣。去也。动也。悟法界而复一心。来也。静也。皆法界用也。迷则妄生。悟则妄灭。然真有二义。一约随缘。迷则真随于妄。则真灭妄生。悟则妄灭归真。则真生妄灭。二约不变。迷悟生灭来往纷然。真界湛若虚空。体无始故即无初际。悟绝始终。即无后际。二唯约妄说。复有二义。一竖论去来。过去无始。未来无终。无初后际。二约横说。妄念攀缘浩无边际。上二皆约广多无际。若约绝际。妄无妄源。竖无初际。既无有始。岂得有终。故绝后际。中论云。大圣之所说。本际不可得。生死无有始。亦复无有终。若无有始终。中当云何有。是故于此中。先后共亦无。横寻妄心。不在内外故亦无际。是以远公云。本端竟何从。起灭有无际。一毫涉动境。成此隤山势。惑相既相承。触理自生滞。因缘虽无主。开途非一致。即其义也。三约返本还源说。对其初义。初义是总。第二约妄惟往非来。今此唯复。复本源故。斯即静义。故周易复卦云。复其见天地之心乎。然往必复。易泰卦云。无往不复。天地际也。就此一义。自有往复。故文殊师利所说不思议佛境界经中。善胜天子问文殊师利言。云何修菩萨道。文殊初说双行之行。次云。复次天子。有往有复名修菩萨道。云何名为有往有复。观诸众生心所乐欲。名之为往。随其所应而为说法。名之为复自入三昧名之为往。令诸众生得于三昧。名之为复。自行圣道名之为往。而能教化一切凡夫。名之为复。如是自得无生法忍为往。令诸众生得无生忍为复。自以方便出于生死为往。令诸众生出离生死为复。心乐寂静为往。常在生死教化众生为复。自勤观察往复之行为往。为诸众生而说斯法为复。自修空无相无愿为往。为令众生断于三种觉观心故而为说法为复。坚发誓愿为往。随其誓愿拯济众生为复。发菩提心愿坐道场。名之为往。具修菩萨所行之行。名之为复。是为菩萨往复之道。释曰。上来十对。皆上句自利为往。往涅槃故。下句利他为复。复于生死化众生故。虽有往复。总为返本还源复本心矣。此中无际。亦有二义。一菩萨行海广多无际也。二一一称理深无边际也。然上三义。皆法界用矣。二动静一源者。法界体也。对上三义约迷悟者。动即往也。静即复也。动静迷悟虽有二门。所迷真性一源莫二。莫二之源即是体也。二对唯妄者。动即往复。有去来故。静即体虚。相待寂故。不释动以求静。必求静于诸动。必求静于诸动故。虽动而常静。则动静名殊。其源莫二。莫二之源。即一体也。三对返本还源说。自利静也。利他动也。二利相导化而无化。则不失一源。为法界体也。若对上二种无际者。广多无际动也。际即无际静也。动寂无碍为一源也。际与无际当体寂也。三含众妙而有余者。法界相大也。谓杳冥之内众妙存焉。清净法界杳杳冥冥。以为能含恒沙性德。微妙相大。以为所含。相依乎性。性无不包。故称为含。性体无外。相德有名。有名之数不能遍无外之体。故云有余。则恢恢焉犹有余地矣。故阿僧祇品云于一微细毛孔中。不可说刹次第入。毛孔能受彼诸刹。诸刹不能遍毛孔。即斯义也。以手约称性。刹约不坏相。是故广相不能遍小性也。然此相大略有二义。一约不空具恒沙性德故。此是同教意。二约事事无碍。十玄之相。本自具足。即是别教之意也。然众妙两字。亦老子意。彼道经云。道可道非常道。名可名非常名。无名天地之始。有名万物之母。常无欲以观其妙。常有欲以观其徼。此两者。同出而异名。同谓之玄。玄之又玄。众妙之门。释曰。然彼意以虚无自然。以为玄妙。复拂其迹。故云又玄。此则无欲于无欲。万法由生故。云众妙之门。今借其言而不取其义。意以一真法界为玄妙体。即体之相为众妙矣。四超言思而迥出者。融拂上三也。融则三一互收。拂则三一双寂。云何超耶。谓理圆言偏。言生理丧。法无相想思则乱生。并皆超之。故云迥出。故肇公云。口欲谈而词丧。心将缘而虑亡。则迥出于言象之表矣。何者。欲言相用即同体寂。欲谓体寂相用纷然。即一而三相不同。即三而一体无二。三一无碍互夺双亡。存泯莫羁。岂言象之能至。故云迥出。又借斯亡绝以遣言思。非有无言可为栖托。故下经云。虽复不依言语道。亦复不著无言说。况言相本寂亡绝亦亡。斯则言与亡言相待亦寂故。假迥出之称。以拂言与亡言之迹矣。五其唯法界欤者。结法所属属法界也。谓具上诸德独在于法界矣。第二约本末释者。此上五句。初句从本起末。即不动真际建立诸法。次句摄末归本。即不坏假名而说实相。第三句本末无碍。则性相历然。第四句本末双寂。则言思无寄。末句结属通四义焉。第三明法界类别者。略有三意。一者约三法界。初句事法界。次句理法界。第三句无障碍法界。第四句融拂上三。第五句结属上三法界也。二者约四法界。往复无际事也。动静一源具三义也。动即是事。静即是理。动静一源。即事理无碍法界也。含众妙而有余事事无碍法界也。超言思而迥出。融拂四法界。其唯法界欤。亦结属四法界也。三者约五法界。往复与动。皆有为也。静即无为。一源有二。若互夺双亡为一源。则非有为。非无为法界。若互融双照为一源。则亦有为亦无为法界。含众妙而有余。即无障碍法界。超言思而迥出。总融五法界。其唯法界欤。结属五法界。第四总彰立意者。所以最初叙法界者。应有问言。诸家章疏多先叙如来为物应生先小后大。或无像现像。无言示言。今何最初便叙法界。故今答云。以是此经之所宗故。又是诸经之通体故。又是诸法之通依故。一切众生迷悟本故。一切诸佛所证穷故。诸菩萨行自此生故。初成顿说故。不同余经有渐次故。然最后一意正答初问。而前诸意共成后意耳。第二剖裂玄微昭廓心境。下别叹能诠意。明此经诠于法界故。难思议。文有七句。于中分四。初二句总明能诠。次二句别显深广。三有二句结叹深广。后一句结法所属。今初言玄微者。即指前法界多义也。谓幽玄微妙之旨。剖判分裂在乎此经。谓于无障碍法界。剖为心境二门。故下句云昭廓心境。云何剖裂。谓一真法界。本无内外。不属一多。佛自证穷知物等有。欲令物悟义分心境。境为所证。心为能证。故下引裕公云。心则诸佛证之以为法身。境则诸佛证之以为净土。则二皆所证。智为能证。所证之境即大方广。能证之心则佛华严也。文中广说故云剖裂。言昭廓心境者。心境即上所开。昭廓即是此经。昭者。明也。照也。廓者。空也。张小使大也。云何明心境耶。谓此经中。昭明显著。若凡若圣若因若果。能观之心所观之境。无不毕备故。如出现品说佛境界。即佛境也。说如来心即佛心也。诸位心境例此可知。云何照心境耶。谓此经中教人观察若心若境。如云欲知诸佛心。当观佛智慧。佛智无依处。如空无所依。此令观佛心也。云何空廓心境耶。如云法性本空寂无取亦无见。性空即是佛。不可得思量。即空心境也。无取即无境。无见即无心。又云。若有欲知佛境界。当净其意如虚空。远离妄想及诸取。令心所向皆无碍。亦空心境也。又云。若有欲得如来智。应离一切妄分别。有无通达皆平等。疾作人天大导师。亦空心境义也。云何张小使大。谓若张于心则无心外之境。张境则无境外之心。以随举其一摄法无遗。即无涯故。故下经云。无有智外如为智所入。亦无如外智能证于如。上句张心。下句张境也。真心真境。本自无涯。即妄同真。则张小使大矣。经云。如来深境界。其量等虚空。佛境大也。又云。佛智广大同虚空。真心大也。知妄本自真。见佛则清净。如心佛亦尔。如佛众生然。心佛与众生。是三无差别。皆张妄心。即无涯也。因果万法心境普收。随一一事皆可张廓疏穷理尽性彻果该因者。二有二句。别叹深广也。理谓理趣。道理广也。性为法性。心性深也。若穷其理趣。则尽其体性。今此经中。意趣体性皆穷究也。此借周易说卦之言。彼云。穷理尽性以至于命。昔者圣人之作易。将以顺性命之理。注云。命者生之极。穷理则尽其极也。即以极字解性。性者极也。若穷其理数。尽其性能。则顺于天命。故次云。以顺性命之理。今借语用之。取意则别。言彻果该因者。兼于深广。彻究五周之果。该罗六位之因。则广也。故广说地位因果。莫逾此经。若云因该果海果彻因源。二互交彻则显深也。初发心时便成正觉。因该果也。虽得佛道不舍因门。果彻因也。上约广义。彻果属果。该因属因。即明能诠之教该彻彼因果也。今约深释彻果属因。以因彻彼果故。该因属果。以果彻彼因故。即因果自相。该彻唯属所诠。而其能诠。具明斯义。然因该果海。果。彻因源。是古人之言。今欲具含深广之义。云彻果该因耳。疏。汪洋冲融广大悉备者。三有二句结叹深广也。上句明深广之相。下句出深广之由。汪汪深貌也。洋洋广貌也。冲亦深也。亦云中也。亦曰冲和。故老子云。道冲而用之。或似不盈。融者。融通兼深广也。故肇公云。汪哉洋哉何莫由之哉。八师经中梵志阇旬云。吾闻佛道厥义弘深。汪洋无涯。无不成就靡不度生等。即深广义也。亦如冲和之气。生成万物而不盈满。融通万法令无障碍。言广大悉备者。即出深广之由。以无不备故。此言亦出周易系辞。彼云。易之为书也。广大悉备。有天道焉。有人道焉。有地道焉。兼三才而两之故六。六者非他也。三才之道也。今若取意就经。亦可喻三世间。天道智正觉也。人道有情也。地道器世间也。此经广说三世间故。亦可天道深理也。地道事相也。人道诸佛菩萨修行者也。此虽配之。本意但取包含而已。谓此根本法轮之内。何法而不备。未有一事一理而不极。一因一果而不备。五周因果。则五十二位之昭彰。九会玄文。则难思教海而可睹。说真妄则凡圣昭昭而交彻。语法界则事理历历而相收。法华佛知见一偈必开示而无遗。大涅槃。涅槃一章必尽其体用。六百卷般若。不出三天偈文。一大藏经文并摄于七字之内。是谓罄诸佛之智海。竭性相之洪源。故云广大悉备矣。疏。其唯大方广佛华严经焉者。四结法所属也。上之胜事唯我华严。第三故我世尊下说主难思文有六句。义分为四。初二句标果满。二一句语因深。三一句明体玄。四二句彰德备。初云故我世尊十身初满者。总标十身。该下两段。正明难思。以是十身无碍。佛说非三身故。而言故我者。由上能所诠。深广玄妙为诸教本。故我世尊始成正觉。顿说此经。言十身者。次下当列。言初满者。成正觉时。身方满故。故经云。尔时世尊处于此座。于一切法成最正觉。智入三世悉皆平等。其身充满一切世间。其音普顺十方国土等。是初满也。正觉始成者。别语菩提之身。以是总故始觉同本觉。无复始本之异。故曰始成。下当广释。疏。乘愿行以弥纶者。二有一句语因深也。乘因有二一乘愿因。经云。毗卢遮那佛愿力周法界。二乘行因。主山神偈云。往修胜行。无有边等。乘昔愿因弥纶果用。即是愿身。言弥纶者。周遍包罗之义。亦出周易。系辞云。易与天地准故。能弥纶天地之道。释曰。圣人既准天地而作易。易中所说与天地理同。故能弥纶天地之道。以况如来本起愿行意欲周遍。利物今得如其愿行之力故。周遍法界是曰弥纶。疏。混虚空为体性者。三有一句明体玄也。然有二义。一约世尊身上自具十身。即法身也。以法性身为法身故。故下经云。性空即是佛。不可得思量。又云。佛以法为身清净如虚空。二者约外虚空。以融三世间而为佛身。则外虚空是虚空身故。故云混虚空为体性。混融无碍故。疏。富有万德荡无纤尘者。四有二句彰德备也。上句德无不备。下句障无不寂。万者总相之大数也。实具无尽之德。故下经云。刹尘心念可数知。大海中水可饮尽。虚空可量风可系。无能尽说佛功德。无尽之德。总名万德。尘沙无明。种现习气。总皆断尽。故云荡无纤尘。总即二障。二障有三。一现行。二种子。三习气。习气微细况之纤尘。细中之细尚无。况余粗中之细等。若总配三德。万德含于智恩。下句即是断德。又混虚空为体。即法身德。万德即般若德。无尘即解脱德。万德之句为总。上下诸句皆是别德。上之二句。并福德身。十身之中已具四矣。余之六身在后段中。第四湛智海之澄波。虚含万象。下说仪周普。文有七对。即为七义。一明所依定。二明能说身。三说经处。四说经时。五所被众。六说经本。七别示说仪。今初。说经所依三昧者。如说法华依无量义处三昧。说般若经依等持王三昧。说涅槃经依不动三昧。故说诸经多依三昧。今说此经依何三昧。即海印三昧。海印是喻。从喻受名。贤首品疏。当广说之。今略示其相。谓香海澄渟湛然不动。四天下中。色身形象。皆于其中而有印文。如印印物。亦犹澄波万顷晴天无云。列宿星月炳然齐现。无来无去。非有非无。不一不异。如来智海识浪不生。澄渟清净至明至静。无心顿现一切众生心念根欲。心念根欲并在智中。如海含象。故下经云。如海普现众生身。以此说名为大海。菩提普印诸心行。是故正觉名无量。非唯智现物心。亦依此智。顿现万象普应诸类。贤首品云。或现童男童女形。天龙及以阿修罗。乃至摩睺罗伽等。随其所乐悉令见众生形相。各不同行业。音声亦无量。如是一切皆能现。海印三昧威神力。然此文中言含法喻。智即是法。海即是喻。识浪既停云湛智海。无心顿现。故曰虚含。能应所应皆为万象。疏。皎性空之满月。顿落百川者。第二对明能应之身。此之两句。惟性字是法。余皆是喻。以性该之。皆含法喻。谓若秋空朗月皎净无瑕。万器百川不分而遍。性空即所依法体。满月即实报智圆。百川即喻物机。影落便为变化。故佛之智月全依性空。惑尽德圆无心顿应。故出现品云。譬如净月在虚空。能蔽众星示盈缺。一切水中皆现影。诸有观瞻悉对前。如来身月亦复然。能蔽余乘示修短。普现天人净心水。一切皆谓对其前。智幢菩萨偈云。譬如净满月普现一切水。影象虽无量。本月未曾二。如来无碍智。成就等正觉。普现一切刹。佛体亦无二。此则水亦喻刹。若准离世间品云。亦喻菩提。偈云。譬如净月轮。皎镜在虚空。影现于众水。不为水所杂。菩提净法轮。当知亦如是。现世间心水。不为世所杂。则亦以月喻所说法。上皆空月不同。若以相归性。则空亦名佛。故一切慧菩萨云。法性本空寂。无取亦无见。性空即是佛。不可得思量。则空色照水影落晴天。天犹空也。疏。不起树王。罗七处于法界者。第三明说经之处。意取七处故。言树王者即菩提树。谓毕钵罗树。此树高耸独出众树。故称为王。言不起者。谓不起菩提树。而升忉利天等。故下经云。尔时世尊不离一切菩提树下。而上升须弥向帝释殿。法慧菩萨偈云。佛子汝应观如来自在力。一切阎浮提。皆言佛在中。我等今见佛住于须弥顶。十方悉亦然。如来自在力。三天皆有不起而升之言。故彼成四句。一不起一切菩提树而升一天。如前经文。二不起一处而升一切处。三不起一处而升一处。四不起一切处而升一切处。二四两句取其结例之文。谓十方悉亦然。取前一切阎浮提对忉利亦然。则是第四句。但取一阎浮对一切忉利是第二句。其第三句易故文无。义必合有。是则不起法界菩提树。遍升法界七处。今言罗七处于法界者。略有二意。一令遍法界中皆有七处。二令一一处皆遍法界。且初义者。若约自狭之宽说遍应。如下说处中。十重之内遍于中八。以初一是能遍七处。十是例余佛故。然下十重是约佛遍于处。今明处遍于处。自有二义耳。所依之处既遍法界。能依之身居然遍也。今直就遍法界言。略有五重。一遍法界同类刹中。皆有七处。二遍法界异类刹中有七处。三遍法界微尘中刹亦有七处。四遍法界虚空容尘之处亦有七处。五遍法界帝网刹中。亦有七处。二令一一处遍者。如菩提场遍法界。则普光明中亦有菩提场。忉利天中亦有菩提场。夜摩兜率等七处。一一皆有菩提场。如遍七处。亦遍非七处之处。如化乐四王色界十八等非说经处。今菩提场亦遍于彼。如菩提场处遍其七处。一一皆遍七处乃至法界。此亦有五。一者一遍同类刹。二遍异类刹。三遍法界尘。四遍虚空容尘之处。五遍法界帝网刹。更细而论。非但一一处遍。随一一尘。皆遍法界五重之处。是则一处中有一切处。上二重释遍皆遍五类。五类之中前三约事法界。次一通事理。理空事空故。后一事事无碍法界。由事即理事理无碍故。以理融事遍于重重。皆是如来说经之处。疏。无违后际。畅九会于初成者。四明说经时。即始成正觉时。然有两说。各是一师之义。以无违两字会通。谓菩提流支。则以前五会。是初成即说。以经初云始成正觉故。三天皆云不起而升故。第六会已下是第二七日后说。以别行十地经初云婆伽婆成道未久第二七日故。例此则第九一会在后时说。以有身子祇树等故。贤首则以初成顿说九会之文。今会取贤首。既指归云。常恒之说前后际而无涯。则在后时无过。故云无违后际。后际即通第九会。在后时说故不妨后际。而宣畅九会在于初成。上来分于三时约所表故。初成顿演约圆融故。又分三时者。以法就机故。能顿说者约佛德能。能顿演故。以初后相即故。故云无违后际。不妨初成顿彰九会。经云。一念即无量劫。无量劫即一念。故晋经十住品云。过去无量劫。安置未来今。未来无量劫。回置过去世。非长亦非短。解脱人所行。多劫不乖刹那。初成岂妨后际。上之二段。广如教缘中辨。疏。尽宏廓之幽宗。被难思之海会者。五明所被众也。然上句略明经义。以为能被义。在旨趣之中。今为成所被故。略举能耳。宏者大也。廓者空也。幽者深也。下句所被。云被难思之海会者。以深广故。谓普贤等众行德齐佛。数广刹尘故称为海。深超情表。是不可思。数广难量。亦不可思。即深而广不可作深思。即广而深不可为广思。真应权实类例多端。又不可思。该彻果海尤不可思。故初会云。有十佛刹微尘数菩萨所共围绕。略列四十二众。皆以刹尘无量而为其量。况口光所召。一一菩萨各领世界海微尘数菩萨以为眷属来至此会。毛光重现周入刹尘。依正作用该摄三际。诸大菩萨尚不能思。岂况凡情测其涯际。故云难思之海会。疏。圆音落落。该十刹而顿周者。六明说经本也。本即圆音。落落者。疏远声也。十刹者。谓树形等异类之刹。经列二十结有十佛刹尘。举十以彰无尽故。故十刹圆音之义。下当广说。略而言之。一音之中具一切音。名曰圆音。一切音声即是一音。亦名一音。一多无碍总曰圆音。经云。佛以一妙音。周闻十方国。众音悉具足。法雨皆充遍。一切言辞海。一切随类音。一切国土中。恒转无上轮。皆圆音义也。十刹齐闻无有前后。故名为顿。法界十刹无所不闻。故名曰周。疏。主伴重重。极十方而齐唱者。七别示说仪也。谓是通方之说。举一为主。十方为伴。诸佛菩萨皆有主伴。递互相望尽于十方。随一为主。十方为伴。邻次相压。故曰重重。然相犹难明。今复略示。言诸佛菩萨皆有主伴者。略有三句。一果主果伴。谓遮那为主。十方佛为伴。十方佛为主。遮那为伴。二因主因伴。谓此方法慧菩萨为主。十方法慧菩萨为伴。十方菩萨为主。此方菩萨为伴。三果主因伴。谓如来为主。普贤等为伴。此一亦名辅翼。亦得称伴。彼佛为主。此方菩萨为伴。如法慧说法十方佛证。但名证法诸佛。不名因主果伴。设尔为伴自望本佛而为主。故言邻次相压故曰重重者。略有二义。一此彼互望。如遮那为主十方诸佛为伴。此界之东阿閦如来为主。此土遮那与十方诸佛为伴。次东第二佛为主。遮那与东第一佛及十方佛为伴。则随一佛有法界诸佛重数。如十人为主伴。递互相望。便为十重主伴。如一佛既尔。佛主菩萨伴亦然。因主既尔因伴亦然。此一义中自有三义。二者遮那一佛为主。十方菩萨为伴。主佛既遍。伴亦随遍。谓遮那处普光堂。东方十佛刹尘数界外。有金色世界文殊而来为伴。十方菩萨皆去十刹而来。若此主佛向东一界坐莲华座。金色文殊来亦不相近。还去十佛刹尘数外。如长空明月列宿围绕万器百川星月炳现。月如主佛。列宿如伴。一一水中远近皆现。义当金色近东一界。其西莲华色世界财首菩萨。亦移近东一界。余之八方皆移近东一界。如是主佛。至东十佛刹尘数界外。坐莲华藏师子之座。正当本金色界处。由主佛至彼其金色界。近东亦十佛刹尘数界外。其西方莲华色界。则正当娑婆之处。如是主佛极于东方。金色等伴刹亦极东方。终不见文殊从西向东来近主佛。如是主佛极于西方。亦不见有西方菩萨从东过西来近主佛。十方皆尔。如人以十钱布地。钱心为主。钱缘为伴。第一钱当中。以第二钱压第一钱上。近东一缘之地。则开元通宝等。皆亦近东一缘之地。如是钱钱重重相压皆渐近东。如近东既尔。更十钱近西亦然。说一十信。则已重重周于十方。如是第三会说十住时。亦如说信重重遍于十方。行向地等皆然。则九会为九重重。如第一会重重遍法界。第二会重重。还在第一会重重之上。则九会自为九个重重。若四十八会。为四十八重重。若无尽会。有无尽重重。此一佛为主。余菩萨为伴。重重如是。十方佛为主。十方菩萨为伴。重重亦然。如是诸佛重重复互相遍故。云主伴重重极十方而齐唱。余义至教起因缘中辩。然上七对有其六身。初所依海印三昧。即是智身。湛智海故。二说法之身为化身。谓如水分千月故。三说经处是意生身。随意遍于法界处故。四说经时。即力持身。持令永久故。五被难思海会。即威势身。菩萨众中威光赫奕故。六圆音。七主伴。皆相好庄严身。圆音即一相。主伴即坐莲华藏师子之座。具相好故。此段有六。前说主难思。已有四身则十身具矣。意云。十身初满即说此经。然疏本意正示说仪等异。含具十身故。有三两身名全不昭著。第五虽空空绝迹。而义天之星象灿然。下言该本末也。文有两重本末。一理事相望而论本末。二诸教相望而论本末。今初也。亦是遮于伏难。恐有难言。夫大象无形。大音无声。希微绝眹。乃是难思之境。岂有形言者哉。则心绝动摇。言忘戏论。自入真趣。何用广陈言相。翻欲扰人故。今释云。非言何以知乎无言。非相何以显乎无相。十忍经云。了法不在言。善入无言际。而能示言说如响遍世间。斯则以言显无言也。又云。佛以法为身。清净如虚空。所现众色形。令入此法中。斯即以相显无相也。又云。色身非是佛。音声亦复然。亦不离色声。见佛神通力。具上二也。法华亦云。诸法寂灭相。不可以言宣。以方便力故。为五比丘说。斯亦以言显无言也。金刚经云。若见诸相非相即见如来。此亦以相显无相也。净名云。夫说法者。无说无示不言不说。故云。当如法说。又云。无离文字说解脱也。又云。虽知诸法不生不灭。而以相好庄严其身。虽知诸佛国及以众生空。而常修净土教化诸群生等。皆是言与无言。相与无相。不相离也。十住品云。欲以寂静一妙音。普应十方随类演。如是皆令净明了。菩萨以此初发心。一切众生语言法。一言演说无不尽。悉欲了知其自性。菩萨以此初发心。世间言音靡不作。悉令其解证寂灭。欲得如是妙舌根。菩萨以此初发心。皆即言无言其文非一。今疏文中。但略明其无碍之义。文有二对初对无相不碍相。后对无言不碍言。今初对也。虽空空绝迹。诸法性本空。空无诸相。缘生之法。无性故空。复有何相。借空遣有。有去空亡。故曰空空。净名云。唯有空病。空病亦空。中论云。诸佛说空法。为除于有见。若复见有空。诸佛所不化。故知非有非无也。非有即空。非无即空空也。经云。无中无有二。无二亦复无。三界一切空。是则诸佛见。此即空空也。次云。凡夫无觉解。佛令住正法。诸法无所住。悟此见日身。则空亦无所住矣。又上无中无有二空也。无二亦复无空空也。三界一切空成真空也。又回向品云。法性本无二。无二亦复无。皆空空也。言绝迹者。空有斯绝。心行处灭。行处灭故。迹不可寻。谓若有有可有。则有无可无。今无有可有。亦无无可无。以无遣有。无即是迹。以空遣空空亦是迹。以有遣故遣之。又遣之。以至于无遣。若以无遣无无遣亦是迹。有所得故如鸟履砂。若无所得当句即绝。故出现品云。了知诸法性寂灭。如鸟飞空无有迹。故云空空绝迹。以空空不碍于相。故致虽言。虽字生下义天之星象灿然也。谓依于晴空不碍星象灿烂。晴空即是义天。依第一义天不碍法门星象。又以不碍星象。方知是空。不碍法门。为真第一义空矣。上即以空为本。法门为末也。疏。湛湛亡言。而教海之波烂浩瀚者。二约无言不碍言也。则以无言为本。言即为末。湛湛者。即是海水澄凝之相。意明动依于静。无言不碍于言。故下经云。虽复不依言语道。亦复不著无言说。若碍于言则身子被呵。不碍于言。则文殊攸赞。况文字性离即言亡言。故虽无言而教海之中波澜浩瀚。大波曰澜。是以佛证离言。流八音于听表。法本非说。演大藏于龙宫。故知至趣非远。心行得之则甚深。言象非近。虚怀体之而目击。言绝之理而非绝。繁兴玄籍而非兴。故即言亡言也融常心言无所遣矣。疏。若乃千门潜注。与众典为洪源。下诸教相对而论本末。即以华严为根本法轮。文有二对。上对为开渐之本。谓千门异义潜注众经。如海潜流四天下地。有穿凿者无不得水。则知众流依海水故。海为众水之源。华严为诸教之本源矣。下对为摄末归本。则万德交归。若百川归海。海能普收即为本故。昔人云。九流于是乎交归。众圣于是乎冥会。彼约会归涅槃。此约会归法界。故地论云。无不从此法界流。无不还证此法界故。故法华云。于一佛乘分别说三。一乘即三乘之本。一佛乘者即华严也。会三归一即摄末归本故。第五经云。始见我身闻我所说。即皆信受入如来慧。即指华严为根本也。除先修习学小乘者即所流也。我今亦令得闻是经入于佛慧即摄末归本也。是经即是法华。法华摄于余经。归华严矣。是则法华亦指华严为根本矣。其义分明余如下说。第六其为旨也下。旨趣玄微。此句标举疏。后冥真体下。正显旨趣。于中有二。先明理事无碍。后显事事无碍。虽此经中广说于事及说于理。而皆无碍故。以无障碍法界而为旨趣。此门即义分齐中意。就初理事无碍中亦二。先示三大。后融真妄前中问曰。初往复无际等。已明三大。今何重说。答有三义。与前不同。一前直就法界宗上。约义以明三大。今约能诠经中。具说三大。故不同也。二前辩三大之相。今明三大所在。谓体在何处。所谓万化等。三者前明三大融拂。为成己宗。此明三大互在为遮异释。辩不相舍离为无碍义。如昔人云。其为体也。则不生不灭无去无来。以不灭为无生。以不生为无灭等。其为相也。则同异类之殊体。则微细容持。同异类之别质。则展转重现。微细之理难见况之以芥瓶。重现之相易观喻之以帝网等。其为用也。不分而遍。不去而臻。一多大小而互为延促静乱。而相在等斯则别显三大之相。今但明其不离。则是深玄。名理事无碍。初句明体。体在万化之中。非事外也。故云冥真体于万化之域。冥为冥契。亦是冥寂。万化乃事法之总名。故晓公起信疏序云。原夫大乘之为体也。翛然空寂。湛尔冲玄。玄之又玄。岂出万象之表。寂之又寂。犹在百家之谈。非象表也。五目不能睹其容。在言里也。四辩莫能谈其状。释曰。此明真体与一切法。非一非异。今疏但云无碍。则与诸法非一异矣。故肇公云。道远乎哉。触事而真。亦体即万化矣。疏。显德相于重玄之门明相不碍体也。重玄即是理体。明德相只在体上。若离体有相。相非玄妙。胜德之相名为德相。言重玄者。亦即空空。语借老子。老子云。玄之又玄众妙之门。彼以有名无名同谓之玄。河上公云。玄者天也。天中复有天。庄子云。天即自然。则自然亦自然也。依此而生万物。故云众妙之门。今以空空之中无德不备耳。疏。用繁兴以恒如者。明用不离于体也。繁多兴起而常。即如。上体相用三。不相舍离。皆是所证所观。疏。智周鉴而常静者。即能证能观。若当句明即止观无碍。周鉴观也。理事遍观。常静止也。惑相皆寂。亦权实无碍。周鉴权也。常静实也。对上三句。为境智无碍由所观境既体用无碍故。能观智亦寂照双流。若别对三大。则各具体用。皆有止观。如体上冥真体。体也止也。万化之域。用也观也。显德相。观也。重玄门。止也。用繁兴观也。以恒如止也。若作三观释者。以智鉴体空空观也。鉴用假观也。鉴相中观也。三谛齐观。故云周鉴。对此三观。常静之止。亦有其三。一体真故静。二方便随缘无取故静。三离二边分别故静。三止三观融为一心。契同三谛无碍之理。则心境融即。而常历然。疏。真妄交彻。即凡心而见佛心下。融真妄也。文有二对。初对正明双融。后对不碍双现。今初。真谓理也。佛也。妄谓惑也。生也。亦生死涅槃。言交彻者。谓真该妄末。妄彻真源。故云交彻。如波与湿。无有不湿之波。无有离波之湿。若论交彻亦合言。即圣心而见凡心。如湿中见波。故如来不断性恶。又佛心中有众生等。若依此义。合云真妄交彻。凡圣互收。今不尔者。若约理融实。即真妄互有。今约有不坏相。但明凡即同圣。以即真故。而圣不同凡。无烦恼故。如波即湿而湿未必即波。有净水故。故净水说波有动之性。无动之事。如波中说湿。动湿俱有。又说凡即是佛。于凡有益。佛即是凡。令人妄解。是故但云即凡心而见佛心耳。然其真妄所以交彻者。真妄二法同一心故。妄揽真成。无别妄故。真随妄显。无别真故。真妄名异。无二体故。真外有妄。理不遍故。妄外有真。事无依故。然或说妄空真有。或说妄有真空。俱空俱有。双非双是。虽有多端并皆交彻。此义云何。且说何法为真。何法为妄。真妄自有二义。一约三性说。圆成是真。遍计为妄。依他起性通真通妄。净分同真染分为妄。二约二谛说。真谛为真。俗谛为妄。二谛多门。下当广说。今且约理事二门理为真谛为真。事为俗谛为妄。设净分之事。妄未尽故。问真妄二法。孰空孰有。如唯识论。约遍计为妄。则妄空真有。若染分为妄。则真妄俱有。若涅槃说空者所谓生死。不空者谓大涅槃。则依他染分为空。净分圆成皆有。若依三论。以世谛故有。真谛故空。若以妄为俗谛。以真为真谛。则妄有真空。若约随俗说二谛。则真妄俱通空有。若约触物皆中。则真妄俱非空有。问真妄交彻行相如何。言并皆交彻者。约相宗以明。唯识等宗不得交彻。今就华严。则前诸义皆得交彻。以具前即一心等义故。如约遍计为妄者。情有即是理无。妄彻真也。理无即是情有。真彻妄也。若染分依他为妄者。缘生无性。妄彻真也。无性缘成真彻妄也。若约生死涅槃说者。生死即涅槃。妄彻真也。涅槃即生死。真彻妄也。故中论云。生死之实际。即是涅槃际。涅槃之实际。即是生死际。如是二际者。无毫厘差别。即交彻也。此下经云。有诤说生死。无诤说涅槃。生死及涅槃。二俱不可得。亦俱空俱有。交彻义也。若依二谛。以妄为俗谛。以真为真谛。言交彻者。即俗而真。即真而俗故。故影公云。然统其要归。则会通二谛。以真谛故无有。以俗谛故无无。真故无有。则虽无而有。俗故无无。则虽有而无。虽有而无则不累于有。虽无而有则不滞于无。寂此诸边故名中道。即真妄交彻也。真故无有则虽无而有则。真彻妄也俗故无无。则虽有而无则。妄彻真也。余可思准。若约随俗说真妄。本虚居然交彻。真妄皆真。则本末一味。居然交彻。若触物皆中。居然交彻。次明交彻所以。问真妄相乖。其犹水火。何得交彻答此有多义。一真妄二法同一心故。以一贯之故得交彻。故起信云。依一心法有二种门。一心真如门。二心生灭门。然此二门。皆各总摄一切法尽。以此二门不相离故。故云。不离一心。故得交彻。二妄揽真成无别妄故。亦是起信胜鬘等意。真如随缘成一切法。故真彻妄也。言真随妄显无别真故者。妄彻真也。若无有妄。对何说真。如无缘生则无无性故。三真妄名异体无二故者。如向所引。有诤说生死。无诤说涅槃等。俱不可得。则体无二也。故下经云。若逐假名字。取著此二法。颠倒非实义。不能见正觉。明以无二为实也。岂非交彻。四真外有妄理不遍故下。反成二义。此句真彻妄也。五妄外有真妄无依故。即妄彻真也。此亦法性宗义。一切法皆如。岂妄外有真。真如遍一切。岂真外有妄。是知。真妄常交彻。亦不坏真妄之相。则该妄之真。真非真而湛寂。彻真之妄。妄非妄而云兴。疏。事理双修依本智而求佛智者。二不碍两存。上来交彻不碍之义。恐人误执。谓泯二相故举此言。亦由惑者执禅。则依本性无作无修。镜本自明不拂不莹。执法之者须起事行当求如来。依他胜缘。以成己德并为偏执故。此双行。依本智者约理而说。无漏智性本具足故。而求佛智者。约事而论。无所求中。吾故求之。心镜本净。久翳尘劳故。恒沙性德。并埋尘沙烦恼中故。以顺法性无悭贪等。修檀施等故。诸佛已证。我未证故。又理不碍事。不妨求故。事不碍理。求即无求故。若此之修。名为无修。无修之修。修即无修。为真修矣。疏。理随事变则一多缘起之无边下。第二明事事无碍法界。为经旨趣。义分齐中当广分别。今但略明。亦分为二。初一对明无碍所由。所以事事不同而得无碍者。以理融事故。于中初句。明依理成事。故一与多互为缘起。此犹是事理无碍。蹑前起后。故举之耳。由事理无碍。方得事事无碍。若事不即理。事非理成。则互相碍。今由即理故得无碍。下句以理融事。故云事得理融。则千差涉入而无碍。此正辩事事无碍。所以由上事揽理成则无事非理故。以理融事。理既融通。事亦随尔。故得千差涉入而无碍。由即事故。故有千差。为理融故。重重涉入。即当十玄所以之中。理性融通门也。余至下明。疏。故得十身历然而相作下。正显无碍之相。具十玄门。以随文语便故。小不次。如下次第者。一同时具足相应门。二广狭自在无碍门。三一多相容不同门。四诸法相即自在门。五秘密隐显俱成门。六微细相容安立门。七因陀罗网境界门。八托事显法生解门。九十世隔法异成门。十主伴圆明具德门。今文之次。在文可知。唯主伴一门。前说仪中。文理已具。故不重出。诸藏纯杂。今古多异。今文重出。故亦有十门。今初。即诸法相即自在门。文有两句。上句总明三世间相成故。故得十身历然而相作。言故得者。由前事得理融之故。便得具下十种玄门。故得二字文虽在初。义贯下十。言十身者。即八地云。此菩萨远离一切身相分别住于平等。此菩萨知众生身国土身业报身声闻身独觉身菩萨身如来身智身法身虚空身。言相作者。次经云。此菩萨知诸众生心之所乐。能以众生身作自身。亦作国土身业报身乃至虚空身。又知众生心之所乐。能以国土身作自身。亦作众生身业报身乃至虚空身。又知诸众生心之所乐。能以业报身作自身。亦作众生身国土身乃至虚空身。又知众生心之所乐。能以自身作众生身国土身乃至虚空身。随诸众生所乐不同。则于此身现如是形等。释曰。上之四类别显。末后结例。即十身相作也。言历然者。不坏相故。坏相而作。非不思议。其由芥纳须弥。须弥本相如故。故下七十七经云。是以一刹入一切刹。而不坏其相者之所住处。又云。是以一佛入一切佛。而不坏其相者之所住处等。五十六经云。所谓以众生身作刹身。而不坏众生身。是菩萨游戏。以刹身作众生身。而不坏于刹身。是菩萨游戏。如是佛身与二乘相作。菩萨行身与成正觉身相作。于涅槃示生死等。皆不坏其相。故云历然而相作。言六位不乱而更收者。六位即三贤十圣等妙二觉则因果。皆悉相摄。如初发心便成正觉。不坏初心之相。若无初心何名初心便成正觉。故十信摄于诸位。诸位十信历然。十住摄于诸位。诸位十住不乱。不乱则行布。更收即圆融。如下说因中辩此句亦是相入门。下有相入故。故此一句但为相即。如乳投水废己同他。故名相即　　　　大方广佛华严经随疏演义钞卷第一　　　　大方广佛华严经随疏演义钞卷第二　　　　唐清凉山大华严寺沙门澄观述　　疏。广大即入于无间尘毛包纳而无外者。第二广狭自在无碍门。上句大能入小。下句小能容大。虽有即入意取广狭。无间谓小。小之则无内。以无内故无有中间。无外谓大。大之则无外。无外即是广大之身刹。即入无内之尘毛。故名广狭无碍。若即若入。皆得广狭无碍。经云。金刚围山数无量。悉能安置一毛端。欲知至大有小相。菩萨以是初发心。至大有小相。即广狭无碍也。又云。能以小世界作大世界。大世界作小世界等疏。炳然齐现犹彼芥瓶者。即第三微细相容安立门。一能含多即曰相容。一多不杂故云安立。炳者明也。微细有三。一所含微细。如琉璃瓶盛多芥子。炳然齐现。不相妨碍非前非后。此即如来不思议境界经说。然有两本。一本云白芥子。一本即但云芥子。今依此本。谓一法称性。含容皆尽故。一切法随所含理。现在一中亦是缘起。实德无碍自在。致使相容。非天人所作。乃得安立。如八相中一一相内即具八相。名为微细。二约能含微细。三约难知微细。疏。具足同时方之海滴者。第四同时具足相应门。如大海一滴。即具百川之味十种之德。故随一法摄无尽法。及下九门以此一门为其总故。同时明无先后。具足所摄无遗。言十德者。十地经云。一次第渐深。二不宿死尸。三余水入中皆失本名。四普同一味。五具无量珍宝。六深难得底。七广大无量。八大身所居。九潮不过限。十普受大雨。涅槃经云。如人入大海。浴则为己用诸河之水。称此而修。一行之内德不可尽。疏。一多无碍等虚室之千灯者。第五一多相容不同门。由一与多互为缘起。力用交彻故。得互相涉入。是曰相容。不坏其相故云不同。如一室内千灯并照。灯随盏异。一一不同。灯随光遍。光光涉入。常别常入。经云。一中解无量。无量中解一。了彼互生起。当成无所畏。此之灯喻亦可喻于相即。直就光看。不见别相唯一光故。疏。隐显俱成似秋空之片月者。第六秘密隐显俱成门。如八九夜月半隐半显。正显即隐。正隐即显。不同晦月隐时无显。不同望月显时无隐。以一摄多。则一显多隐。以多摄一。则多显一隐。一毛摄法界。则余毛法界皆隐。余一一毛互相摄入。隐显亦然。然其半月。非但明与暗俱。而亦明下有暗。暗下有明。如东方入正定。为一半明。西方从定起。为一半暗。而东方入处。即于东起。如明下有暗。西方起处即于西入。如暗下有明。故称秘密隐显俱成门。疏。重重交映若帝网之垂珠者。第七因陀罗网。境界门。如天帝殿珠网覆上。一明珠内万像。俱现诸珠尽。然又互相现。影影复现。影重重无尽故。千光万色虽重重交映。而历历区分。亦如两镜互照。重重涉入。传曜相写。递出无穷。疏。念念圆融类夕梦之经世者。第八十世隔法异成门。即离世间品。菩萨有十种说三世。谓过去说过去。过去说现在。过去说未来。现在说过去现在说平等。现在说未来。未来说过去。未来说现在。未来说无尽。三世说一念。前九为别。一念为总。故名十世。以三世相因互相摄故。一念具十。以显无尽故。一念即无量劫。无量劫即一念。普贤行品云。无量无数劫。解之即一念。知念亦无念。如是见世间。如一夕之梦经于数世。摄论云。处梦谓经年。觉乃须臾顷。故时虽无量。摄在一刹那。离世间品云。如人睡梦中。造作种种事。虽经亿千岁。一夜未终尽。故庄生梦蝴蝶假寐百年。事类广矣。疏。法门重叠若云起长空者。第九托事显法生解门。言重叠者。意显一多不相碍故。随一一事有多法门。以随一事即是无尽法界。法界无尽故事亦无尽。回向品云。此华即从无生法忍之所生起等。意明一切因生一果。一果即具一切因故。非是托此别有所表也。疏。万行纷披比华开锦上者。第十诸藏纯杂具德门。至相十玄中。有此名也。然有二意。故贤首改为广狭自在无碍门。一者若以契理为纯。万行为杂即是事理无碍。非事事无碍。设如菩萨大悲为纯。尽未来际唯见行悲。余行如虚空。若约杂门即万行俱修者此二门异。亦不成事事无碍。二者。如一施门。一切万法皆悉名施。所以名纯。而此施门。即具诸度之行。故名为杂。如是纯之与杂不相障碍故名具德。则事事无碍义成。而复一中具诸度。诸度存即名相入门。若诸度泯。复似相即门。故不存之。改为广狭。今以至相但约行为小异。此段略无主伴故。复出之以成十义耳。言比华开锦上者。意取五彩之线。华色虽异一一之线。皆悉通过。通喻于纯。异喻于杂。故常通常异。名为无碍。不同绣画但异。不通上之十玄略陈大格。广如向下义分齐中。疏。若夫高不可仰。则积行菩萨曝鳃鳞于龙门下。第七成益顿超。文有十义。初有二义。总显高深。明权小莫测。后八正明成益顿圆。又前二高深。反显成益。明权小不测。由昔无因反劝众生令信仰故。后八顺显成益。谓能顿能圆令必受故。今初即第一明高远。若泰华倚天岷峨拂汉。难仰其顶故。论语云。仰之弥高。钻之弥坚。积行菩萨者。出现品云。设有菩萨。于无量百千亿那由他劫。修行六波罗蜜。修习种种菩提分法。若未闻此如来不思议大威德法门。或时闻已不信不解不顺不入。不得名为真实菩萨。以不能生如来家故。若得闻此如来无量不思议无障无碍智慧法门。闻已信解随顺悟入。当知此人生如来家等。如鱼登龙门。若得登者即化为龙。如入华严之机也。若登不过者。曝鳃鳞于龙门之下。如假名菩萨。即权教次第修者。疏。深不可窥则上德声闻杜视听于嘉会者。第二彰深妙也即法界品。初舍利弗等五百声闻。彼叹德云。悉觉真谛皆证实际。深入法性永出有海。依佛功德离结使缚。住无碍处。其心寂静犹如虚空。于诸佛所永断疑惑。于佛智海深信趣入。释曰即上德也。在逝多林如来嘉会而不见闻。名杜视听。杜犹塞也。在目曰视。在耳曰听。虽在会下如聋如盲。故云杜视听也。故经云。尔时上首诸大声闻舍利弗。大目犍连。摩诃迦叶。离波多。须菩提。阿[少/兔]楼驮。难陀。劫宾那。迦旃延。富楼那等。诸大声闻在逝多林。皆悉不见如来神力。如来严好。如来境界。如来游戏。如来神变。如来尊胜。如来妙行。如来威德。如来住持。如来净刹。亦复不见不可思议菩萨境界。菩萨大会。菩萨普入。菩萨普至。菩萨普诣。菩萨神变。菩萨游戏。菩萨眷属。菩萨方所。菩萨庄严师子之座。菩萨宫殿。菩萨住处。菩萨所入三昧自在。菩萨观察。菩萨频申。菩萨勇猛。菩萨供养。菩萨受记。菩萨成熟。菩萨勇健。菩萨法身清净。菩萨智身圆满。菩萨愿身示现。菩萨色身成就。菩萨诸相具足清净。菩萨常光众色庄严。菩萨放大光明宝网。菩萨起变化云。菩萨身遍十方。菩萨诸行圆满。如是等事悉皆不见。何以故善根不同故。本不修习见佛自在诸善根故。本不赞说十方世界一切佛刹清净功德故。本不称叹诸佛世尊种种神变故。本不于生死流转之中发阿耨多罗三藐三菩提心故。本不令他住菩提心故。本不能令如来种性不断绝故等。上来先列人。即是上德声闻。次明不见等。即杜视听也。何以故下。释不见因劣者。不见犹未为深。上德不知方为玄妙。疏。见闻为种八难超十地之阶下。文有八段。正显成益圆遍之相。此第一段明见闻益。亦名为种益。即随好品。地狱天子三重顿圆及初地云。虽住海水劫火中。堪受此法必得闻。其有生疑不信者。永不得闻如是义。不信不闻翻显信。闻则成利益。海水是龙。畜生趣摄。劫火是天。火灾及初禅生在二禅光音等天。长寿天难。于此得闻。兼上地狱天子。已有三难。佛会神鬼亦闻三涂足矣。火灾之时兼佛前佛后。人天道异已兼办聪。亦不拣北州聋者目视。盲者耳闻故。八难具矣。皆容闻经为种之义。超十地之阶。正在地狱天子。举重摄轻。阿鼻地狱尚得顿圆。忝在人伦岂不留听。故随好光明功德品。佛告宝手菩萨言。佛子。菩萨足下有千辐轮相。名光明普照王。此有随好。名圆满王。常放四十种光明。中有一光。名清净功德。能照亿那由他佛刹微尘数世界。随诸众生种种业行欲乐皆令成熟。阿鼻地狱极苦众生遇斯光者。皆悉命终生兜率天。既生天已天鼓发声。广为说法。乃至云。尔时诸天子闻说普贤广大回向得十地故。获诸力庄严三昧故。以众生数等清净三业。悔除一切诸重障故。即见百千亿那由他佛刹微尘数七宝莲华。一一华上。皆有菩萨。结跏趺坐。放大光明等。乃至以华散菩萨上。又云。其诸香云普雨无量佛刹微尘数世界。若有众生身蒙香者。其身安乐乃至云灭八万四千诸烦恼。结云。如是知已成就香幢云自在光明清净善根。释曰。此即一重得十地。次云。若有众生见其盖者。种清净金辋转轮王一恒河沙善根。释曰。此即第二重得十地也。后文云。是菩萨摩诃萨住清净金辋转轮王位。放摩尼髻清净光明。若有众生遇斯光者。皆得菩萨第十地位。成就无量智慧光明。得十种清净眼乃至十种清净意。具足无量甚深三昧。释曰。此即第三重得十地也疏。解行在躬一生圆旷劫之果者。第二解行益。七十八经。慈氏赞善财云。余诸菩萨于无量百千万亿那由他劫。乃能满足菩萨愿行。乃能亲近诸佛菩萨。此长者子。于一生内则能净佛刹。则能化众生。则能以智慧深入法界。则能成就诸波罗蜜。则能增广一切诸行。则能圆满一切大愿。则能超出一切魔业。则能承事一切善友。则能清净诸菩萨道。则能具足普贤诸行。及大威光太子。亦是一生圆多劫之果。上二皆明证速。又此经宗。明三生圆满。一见闻生。二解行生。即上二句。三证入生。即下二句。疏。师子奋迅众海顿证于林中者。第三顿证益也。第六十经初云。尔时世尊知诸菩萨心之所念。大悲为身。大悲为门。大悲为首。以大悲法而为方便。充遍虚空。入师子频申三昧。旧经云奋迅。奋迅之义。就师子说。其义便故。至第六十一经。初普贤开发后。如来眉间放光照故。时逝多林菩萨大众。悉见一切尽法界虚空界一切佛刹。一一微尘中各有一切佛刹微尘数诸佛国土。种种名。种种色。种种清净。种种住处。种种形相。如是一切诸国土中。皆有大菩萨。坐于道场师子座上成等正觉。菩萨大众前后围绕。诸世间主而为供养等。乃至云。是故皆得入于如来不可思议甚深三昧。尽法界虚空界大神通力。或入法身。或入色身。或入往昔所成就行。或入圆满诸波罗蜜。或入庄严清净行轮。或入菩萨诸地。或入成正觉力。或入佛所住三昧无差别大神变。或入如来力无畏智。或入佛无碍辩才海。即顿证林中。广说以十能入入此所入疏。象王回旋六千道成于言下。即第四超权益。即六十一经。末会之初。六千比丘会。身子令六千比丘观文殊十德。六千请往欲见文殊。身子令见。尔时文殊师利童子。无量自在菩萨围绕。并其大众。如象王回观诸比丘。故云象王回旋。言六千道成于言下者。比丘兴愿。文殊令发十种无疲厌心。时诸比丘闻此法已。则得三昧。名无碍眼见一切佛境界。得此三昧故。悉见十方无量无边一切世界诸佛如来及其所有道场众会。皆悉见彼十方世界一切诸趣所有众生。亦悉见彼十方世界种种差别。亦悉见彼一切世界所有微尘。亦悉见彼诸世界中一切众生。所住宫殿以种种宝而为庄严。及亦闻彼诸佛如来种种言音演说诸法。文词训释悉皆解了。亦能观察彼世界中一切众生诸根心欲。亦能忆念彼世界中一切众生前后十生。亦能忆念彼世界中过去未来各十劫事。亦悉见彼诸佛如来十本生事。十成正觉。十转法轮。十种神通。十种说法。十种教诫。十种辩才。又即成就十千菩提心。十千三昧。十千波罗蜜。悉皆清净。得大智慧圆满光明。得菩萨十种神通柔软微妙。住菩提心坚固不动。尔时文殊师利菩萨。劝诸比丘住普贤行。住普贤行已入大愿海。入大愿海。已成就大愿海。以成就大愿海。故心清净。心清净故身清净。身清净故身轻利。身轻利故得大神通无有退转。得此神通故不离文殊足下。普于十方一切佛所悉现其身。具足成就一切佛法。释曰。此即道成也。一三昧中有十通用。皆圆益也。疏。启明东庙智满不异于初心者。第五成智益。启明东庙者。即第六十二经云。尔时文殊师利菩萨劝诸比丘发阿耨多罗三藐三菩提心已。渐次南行经历人间至福城东。住庄严幢娑罗林中。往昔诸佛教化众生大塔庙处。释曰。此即东庙。时福城人闻文殊师利童子在庄严幢娑罗林中大塔庙处。无量大众从其城出来诣其所。下别列中。有五百优婆塞。五百优婆夷。五百童男。五百童女。善财是一。下文殊师利独观善财。既观察已安慰开喻。而为演说一切佛法。乃至云说此法已。殷勤劝喻增长势力。令其欢喜发阿耨多罗三藐三菩提心。又令忆念过去善根。作是事已。复于其处为诸众生随宜说法。然后而去。尔时善财童子。从文殊师利所闻佛如是种种功德。一心勤求阿耨多罗三藐三菩提。随文殊师利而说偈言等。即启明东庙也。言智满不异于初心者。即第八十经初。智照无二相。经云。是时文殊师利。遥申右手。过一百一十由旬。按善财顶。作如是言。善哉善哉。善男子。若离信根心劣忧悔。功行不具退失精勤。于一善根心生住著。于少功德便已为足。不能善巧发起行愿。不为善知识之所摄护。不为如来之所忆念。不能了知如是法性。如是理趣。如是法门。如是所行。如是境界。若周遍知。若种种知。若尽源底。若解了。若趣入。若解说。若分别。若证知。若获得。皆悉不能。释曰。了知法性下。即是智满。若离信心则不能得。反显前义由信心故。则得不离初发之心。则信智无二。若约不动智为初。即前后二智无二也。疏。寄位南求因圆不逾于毛孔者。第六成位益。谓其善财初见文殊。寄十信位。德云至瞿波寄三贤十圣位。摩耶已下并寄等觉。后见普贤便得因圆不逾毛孔。文云。时善财童子。又见自身在普贤身内。十方一切诸世界中教化众生。又云。是善财童子。从初发心乃至得见普贤菩萨。于其中间所入一切诸佛刹海。今于普贤一毛孔中一念所入诸佛刹海。过前不可说不可说佛刹微尘数倍。如一毛孔一切毛孔悉亦如是。又云。善财童子。于普贤菩萨毛孔刹中。或于一刹经于一劫。如是而行。乃至或经不可说不可说佛刹微尘数劫。如是而行。亦不于此刹殁于彼刹现。念念周遍无边刹海。教化众生令向阿耨多罗三藐三菩提。当是之时善财童子。则次第得普贤菩萨诸行愿海。与普贤等。与诸佛等。一身充满一切世界刹等。行等。正觉等。神通等。法轮等。言辞等。音声等。力无畏等。佛所住等。大慈悲等。不可思议解脱自在悉皆同等。释曰。此即毛孔中因圆也。疏。剖微尘之经卷则念念果成者。第七显因成果益。即出现品大经潜尘喻。经偈云。如有大经卷。量等三千界。在于一尘内。一切尘亦然。有一聪慧人。净眼悉明见。破尘出经卷。普饶益众生。佛智亦如是。遍在众生心。妄想之所缠。不觉亦不知。诸佛大慈悲。令其除妄想。如是乃出现。饶益诸菩萨。又经云。应知自心念念常有佛成正觉。何以故。诸佛如来不离此心成正觉故。念念相应则念念成矣。疏。尽众生之愿门则尘尘行满者。第八成就行愿益。谓菩萨发心化尽生界。生界若尽大愿方终。生界无穷大愿无尽。故十地品云。若众生界尽我愿乃尽。而众生界不可尽故。我此大愿善根无有穷尽。今众生界虽无有尽。而等有经卷故。普贤开之。要令尽无尽之众生为大愿矣。言尘尘行满者。菩萨大悲不可尽故心量难思。为一众生于一尘中经无量劫。修行万行心不疲倦。尘尘皆尔。生生尽然。方显愿行无穷尽也。文殊菩萨赞善财云。汝遍一切刹微尘等诸劫。修行普贤行成就菩提道。疏。第八真可谓常恒之妙说下。结叹宏远。于中分二。先当相显胜。后对他显胜。今初四句。初句。佛说明常恒之说。前后际而无涯故。二通方之洪规者。明其普遍。无有一国不说此法故。明是通方不同随宜之教有说不说。三称性之极谈者。显其深也。一一称理故。一文一句不可尽故。普贤大士语善财云。我法海中未有一文一句非是舍施无量转轮王位而求得者。四一乘之要轨者。明其要妙。谓于一乘之中是别教一乘。不共之旨。圆因之门。成佛之妙故。疏。寻斯玄旨却览余经下。二对他显胜。先法后喻。初法可知。后喻之中文有二喻。初其犹之日丽天夺众景之曜者。即智明映夺喻。初升谓日。谓之杲日。丽者著也。此经犹如杲日。杲日既升。众景夺曜。景犹明也。即大明流空。繁星夺曜。斯经大阐。众典无辉。后须弥横海落群峰之高者。即高胜难齐喻。须弥即是此经。群峰即是余经。设七金铁围。方余高广比妙高之出海。并落其高。以俯望群峰如培塿故。疏。第九是以菩萨搜秘于龙宫下。感庆逢遇。于中二。一明弘阐源由。二正明感遇。今初。谓龙树菩萨五百年外。方入龙宫搜求得斯玄奥之典。事如别传及纂灵记。言大贤阐扬于东夏者。正取觉贤兼余大德。谓智严。法业。日照。实叉等。阐扬斯典。言于东夏者。谓葱岭之东。地方数千里。谓之神州大夏。而上云是以者。由上深妙故。搜以阐之。故龙树入于龙宫广见。无数偏诵此经者。以玄妙故。故智论詺。为大不思议经。而诸大德皆见此经。一文一句竭海墨而莫书。一偈一光破地狱之剧苦。是以诸师尽命弘传耳。疏。顾唯正法之代尚匿清辉幸哉像季之时偶斯玄化等者。二正明感遇。于中亦二。先对昔自庆。后对今自庆。今即初也。谓五百年前即当正法。斯经清辉。隐匿龙宫之内。时人不闻。何幸像法垂末之年。遇斯玄微之化。生居像末应合悲伤。反顾前不闻经。未惭正法之代。故自庆也。此依不灭正法一千年故。今为像末。以今去大师涅槃一千八百六十年故。又按。大集月藏分。第一五百年解脱牢固。第二五百年禅定牢固。第三五百年多闻牢固。第四五百年塔寺牢固。第五五百年斗诤牢固。今居塔寺之末。将邻斗诤之时。翻闻难思之经。碎身莫酬其庆。疏。况逢圣主得在灵山竭思幽宗岂无庆跃者。第二对今自庆。此庆有三。一庆时。二庆处。三庆所修。初即况逢圣主。谓明时难遇。今值圣明天子。敷陈五教高阐一乘。列刹相望钟梵交响。故得闲居学肆探赜玄门。斯一幸也。二得在灵山者。庆处也。清凉灵山三千之最。文殊大圣诸佛祖师。金色虽在东方。住处即为金色。大圣虽周法界。摄机长在此山。感应普周。若百川影落。清凉长在。犹素月澄空。万圣幽赞于五峰。百只传庆于千古。况大孚灵鹫标乎圣寺之名。一介微僧得在居人之数。此之庆幸爰愧多生。斯再幸也。三竭思幽宗者。庆所修也。大方广佛华严经。即毗卢遮那之渊府。普贤菩萨之心髓。一切诸佛之所证。一切菩萨之所持。包性相之无遗。圆理智而特出。不入余人之手。何幸捧而持之。积行菩萨犹迷。何幸探乎幽邃。亡躯得其死。所竭思有其所归。幸之三也。岂无庆跃结上三也。其犹溺巨海而遇芳舟。坠长空而乘灵鹤。庆跃之至手舞何阶。是故感之庆之。唯圣贤之知我也。疏。第十题称大方广佛华严经者。即无尽修多罗之总名。下略释名题。以下第九门中广释。故此云略。于中有三。先双标经品二目。二双释二目。后双结上二。今初。先标经目。谓若从略至广。展演无穷。难思教海不离七字。故云无尽修多罗之总名。标经题也。后世主妙严品第一者。即众篇义类之别目者。标品目也。众篇即三十九品。品者。义类不同。今当其一故云别目。疏。大以旷兼下。二双释二目。先释总题。后释品目。今初。下有十门。释其七字。字各十义。今但略举。当字释之。然此七字略有六对一经字是教。上六字是义。即教义一对。二严字是总。上五是别。即总别一对。三华为能严。上四皆所严。即能所一对。四佛是所严所成之人。上三皆所严之法。即人法一对。五广者是用。上二皆体。即体用一对。六方者是相。大者是性。即性相一对。故此七字即七大性。大者体大。方者相大。广者用大。佛者果大。华者因大。严者智大。经者教大。则七字皆大。七字皆相等。今各以二义释之。大以旷兼无际者。旷兼明其包含。约广遍释大故。涅槃云。所言大者。其性广博犹如虚空。故下经云法性遍在一切处。一切众生及国土。三世悉在无有余。亦无形相而可得也。二无际者。约其竖论则常故名大。涅槃云。所言大者。名之为常。故下经云法性无作无变易。犹如虚空本清净。诸佛境界亦如是。体性非性离有无。然渊府不可以拟其深妙故。寄大以目之。实则言思斯绝。故下经云。法性不在于言论。无说离说恒寂灭。诸佛境界不可量。为悟众生今略说。疏。方以正法自持亦二义者。一方者正也。二方者法也。并持自性。通上二义。谓恒沙性德即是相大。并无偏伪。故称为正。皆可轨持。目之为法。故下经云。凡夫无觉解。佛令住正法。诸法无所住。悟此见自身。疏。广则称体而周者。此即用大。用如体故无不周遍。然亦二义。由体有二义故。一者能包。二者能遍。犹如虚空包含万象遍至一切处今用称体之包。则一尘受世界之无边。二称体之遍。则刹那弥法界而无尽。上之三字。即体相用无有障碍。为所证之法界也。疏。佛谓觉斯玄妙者。亦有二义。一者能觉。佛陀梵言。此云觉者故。二者所觉。即上大方广。斯为玄妙之境故。云觉斯玄妙。斯即此也。即此上大方广耳。若别说者。觉上用者。觉世谛也。觉上体者。觉真谛也。觉上相者。觉中道也。三谛相融三觉无碍。为妙觉也。疏。华喻功德万行者。此亦二义。一感果华。喻万行。因成佛果故。或与果俱。或不与俱。俱如莲华表因果交彻故。不俱如姚李。不坏先因后果故。二严身华喻诸位功德。必与位位果俱故。故下经云。若见华开。当愿众生神通等法如华开敷。若见树华。当愿众生众相如华具三十二。疏。严谓饰法成人者。严亦二义。一以万行饰其本体。即严上大方广。如莹明镜。镜虽本净非莹不明。二以万行功德。成佛果之人。若琢玉成器。又饰本体。似铸金成像。以行成人。如巧匠成像。疏。经乃注无竭之涌泉下。唯经举四义。然亦唯二。谓贯与摄。涌泉即是所摄义味。常乃通于上三。一注无竭之涌泉者。此言犹通诸教。二贯玄凝之妙义。以总就别。别贯华严玄妙义故。凝谓凝湛。严整之貌也。三摄无边之海会者。即是摄义。无边海会局此经众。拣余众故。四作终古之常规者。即是常义。余处释云。常乃道轨百王。今亦以通就别。别属此经。法眼常全无缺减故。常恒之说非随宜故。终古无忒可得称常。释题竟。疏。佛及诸王并称世主下。释品名。此释世主。世谓世间。即三世间。一谓众生世间。二器世间。三智正觉世间。主谓君主。即佛及诸王。地神水神林神山神。即器世间主。天王龙王夜叉王等。即众生世间主。如来即智正觉世间主。亦总化上二。遍统前三。故云并称世主。疏。法门依正俱曰妙严者。此严亦说三种世间法门为能严。唯局于主。依正所严通三世间。众生及佛俱通正故。谓诸世间主。各得法门自严己众。即众生世间严并用。严佛亦智正觉严。佛成正觉是自法门。是故能令其身充满一切世间。其音普顺十方国土菩萨众中。威光赫奕等。即智正觉世间严。其地坚固金刚所成。上妙宝轮及众妙华。清净摩尼以为严饰等。即器世间严。器世间严通二法门。一佛力令严。是佛自严。二能感者观见。即是众海法门严。是故总云法门依正俱曰妙严。三世间严并胜余教。故标妙严以为品目。后斯经下。双结二目。上文明不释。已上用当同诸经之序分。余如下说自下第二。归敬三宝。请威加护。有十六句。大分为三。初有八句。正归敬三宝。次有六句。请威加护。后有二句。回施众生。初中分二。初句总明。余皆别显。今初。归命二字。显能归相。三业普周。归向依托无尽三宝。但云命者。以人所宝重莫过身命。今将仰投。十方已下所归分齐。十方横遍。三际竖穷。极通横竖。就别显中三宝即为三别。初三句归佛。次二句归法。后二句归僧。初中又二。前之二句总归诸佛。后之一句别归本师。初中尘刹有其二义。一所依处。谓一一尘中诸刹土故。佛所严刹等尘数故。又尘约微细。刹通粗细。二即尘数如来。圆谓圆寂。明谓智明。即菩提涅槃。亦无德不圆。无法不照故。上二字自利。调御师者。通利自他。十号之一。巧摄有情号。法界亦二义。一成上依处。上云尘刹。似当约事。今云法界义兼事理。佛身充满于法界故。又充满法界无穷尽故。二者该后称。法界之功德大悲云故。功德者。亦圆明中别义。即十力无畏十八不共。百四十种无尽之德。大悲普覆。无心含润。故喻于云。毗卢一句别归本师。乘恩重故。四字标名。三字赞德。上云功德。总该无尽。今云大智。别语最胜。顺于光明遍照义故。大智深广故喻于海。又诸佛举悲。本师语智。影略以明。悲智深广故。悲亦称海。大悲深广故。智亦如云。含润法雨故。又前云功德。此云大智。成二严故。无尽功德不出二故。所住下二句归法。言所住者。蹑前起后。所以蹑者。显同体故。但归别相不会理故。然三宝有三相。一同相。二别相。三住持相。今通依之。初同相者。此有三义。一约以事就义门。则别相之上。各有三宝。一佛体之上。有觉照义。名为佛宝。轨则义边。名为法宝。违诤过尽。是名僧宝。即以无漏法界功德为体。二法上有三者。法有觉性即是佛宝。轨持即是法宝。法体无违即是僧宝。三僧上三者。观智为觉为佛宝。轨则为法宝。在众无违。无违众生故名为僧。今举佛所住以明法者。即约佛上论同体也。理是佛所住。教从佛所流。两重相依。二约会事从理门。三宝皆依真故。今举佛法皆归真性。略不言僧。三约以理融现门。心性本觉。即是佛宝。恒沙性德。皆可轨持。即是法宝。此恒沙性德。性相不二。和合名僧宝。由此一门故。令如来住真法性。若无此者何所住也。三门虽异并称同体。故净名云。佛即是法。法即是众。是名三宝。皆无为相与虚空等。是故若就觉义并称佛宝。轨则而言无非法宝。冥符和合莫不皆僧。义说有三。不可为一。然无别体。岂为异耶。故云同相。二别相者。即如前科。佛则横该一切竖彻十身。法则通四。略举理教。上句是理。下句是教。僧虽该摄偏语大乘。是故但举文殊普贤。三住持三宝者。十身之中有力持身即住持佛。其修多罗即住持法。住持之僧含菩萨中。然三三宝。通于诸乘有其胜劣。以义料拣。归胜非劣。一理统之。三三无异。故并皆归敬。显敬无遗。三一一。下二句归僧。初句明处。一一微尘中。有一切诸佛。菩萨众围绕故。况一一佛所难思。普贤住普贤位。莫不皆尔。下句举人。偏举二者。以是海会之上首故。表理智故。诸言不一则无所不该。第二我今下。请威加护。六句分三。初二句请归之意。意欲释经故。然通显归意。乃有众多总相而言者。三宝吉祥。一切众生最胜良缘。有归依者。能办大事。生诸善根。离生死苦。得涅槃乐故。又一切经。初有六成就。令物信故。佛灭度后。凡诸弟子所有著述。皆归三宝示学有宗。不自专己。离过失故。请威加护令契合故。上句自谦智劣。等彼一毛。下句赞法广深。同真法界。一毛度空。乍可知量。凡智测法何能穷尽也。次愿承下。二句愿加护相。上句明加。下句明益。今初。未能深入三昧。外感佛加。但请同体之慈。希沾胜益。下句益中句句冥符。愿始末无违。而言冥者。亦谦辞也。末得显加。且希冥契。使凡心凡笔暗合圣心。三俾令下。二句著述所为。使令法眼圆满化尽含生故。贤首品云。彼诸大士威神力。法眼常全。无缺减也。第九回向不愿成佛。唯愿等于普贤者。良以普贤该因彻果。佛前佛后皆悉有故。普贤即是诸佛根本故。法界体故。故金刚顶经。十方诸佛礼普贤者。亦斯义矣。然著述所为。但愿大法弘通众生利乐。即悲智大意。曲论别为。乃有多缘。以斯经乃诸佛所证。根本法轮。诸教标准。此方西域无不仰遵。而圣后所翻文词富博。贤首将解。大愿不终。方至第十九经。奄然归寂。苑公言续于前疏。亦刊削之。笔格文词不继先古。致令后学轻夫大经。使遮那心源道流莫挹。普贤行海后进望涯。将欲弘扬。遂发慨然之叹。若有过不说。是非浑和。岂唯掩传者之明。实乃拥学人之路。若指其瑕类出彼乖差。岂唯益是非之情。实乃黩心智之境。余故抚心五顶。仰托三尊。不获已而为之也。以斯别意略有十焉。一圣旨深远。各申见解故。二显乎心观。不俟参禅故。三扶昔大义。不欲掩人故。四剪截浮词。直论至理故。五善自他宗。不妄破斥故。六辨析今古。新旧义殊故。七明示法相。显经包含故。八广演玄言。令悟心要故。九泯绝是非。不妄破斥故。十均融始末。首尾可观故。初一为总意。后九为别意。指昔瑕疵。疏中欲掩是非。传者须知得失。诸徒诚请。难以违之。长时弘宣。不繁数述。恐迷宗滞迹。竞作是非耳。第一圣旨深远各申见解者。此为总意。谓佛法冲深。随人智慧有深浅故。斯亦为遮外难。恐有难言。世路以多岐亡羊。学者以多途丧志。纯源莫二。枝派转多。旧疏新章。益汨真性。何以屋上枷屋。床上安床。昔已有之何要改作。故下十意皆通此疑。今之初意正答斯难。特由圣旨深远随见不同。各呈其能以光法施。昔可尚也。安更有词。故五百比丘各说身因。佛许无非正说。三十二菩萨共谈不二。异见同归。故下经云。无边海会。各入解脱之门。境界万差。同趣如来智海。故海慧菩萨云。如来境界无有边。各随解脱能观见。是以西域东。夏释论解经。经有多家论文。论有诸师解释。如析金杖。金体不殊总收百川。溟渤弥大。故或登地菩萨。或加行贤人。或当代时英。或如来悬记。皆思拔群伍。智出众情。而所见不同。并传于世。各申其美。共赞大猷。依之修行无不获益。今亦仰攀胜德。以尽专精。握管窥天。滴流足海。复何怪焉。第二显示心观不俟参禅者。以经虽通诠三学。正诠于定。皆是如来定心所演。故经云。汝所说者。文语非义。我所说者。义语非文。况华严性海不离觉场。说佛所证海印三昧亲所发挥。诸大菩萨定心所受。昔人不详至理。不参善友。但尚寻文。不贵宗通。唯攻言说。不能以圣教为明镜。照见自心。不能以自心为智灯。照经幽旨。玄言理说。并谓雷同。虚己求宗。詺为臆断。不知万行令了自心。一生驱驱。但数他宝。或年事衰迈。方欲废教求禅。岂唯抑乎佛心。实乃翻误后学。今皆反此。故制兹疏。使造解成观即事即行。口谈其言。心诣其理。用以心传心之旨。开示诸佛所证之门。会南北二宗之禅门。撮台衡三观之玄趣。使教合亡言之旨。心同诸佛之心。无违教理之规。暗蹈忘心之域。不假更看他面。谓别有忘机之门。使彰乎大理之言。疏文悬解。更无所隐。难可具陈　　　　大方广佛华严经随疏演义钞卷第二　　　　大方广佛华严经随疏演义钞卷第三　　　　唐清凉山大华严寺沙门澄观述　　第三扶昔大义不欲掩人者。谓晋译微言。幽旨包博。玄义全盛。贤首方周。故讲得五云凝空六种震地。而刊定记主师承在兹。虽入先生之门。不晓亡羊之路。徒过善友之舍。犹迷衣内之珠。故大义屡乖。微言将隐。破五教而立四教。杂以邪宗。使权实不分。渐顿安辨。析十玄之妙旨。分成两重。徒益繁多。别无异辙。使德相而无相即相入即用之体。不成德相不通染门交彻之旨宁就。出玄门之所以。但就如明。却令相用二门无由成异。以缘起相由之玄旨。同理性融通之一门。遂令法界大缘起之法门一多交彻而微隐。如斯等类其途实繁。非是重古轻今。不欲欺诬亡殁。今申上古之义。新疏翻多。有同刊定之文。皆是古义今同用耳。第四剪截浮词直论至理者。且文华尚犹翳理。繁言岂不乱心。科文过碎已杂尘飞。重叠经句但盈纸墨。等闲会于梵语。无益经文。次第数于经文。更无理观。如烟郁火云翳长空。今并剪而削之。若长风卷雾。然经多十句。若过半已上。难者则具而释之。难则曲尽而非繁。易则略陈而不阙。若五六句已下难者。则摘句而释之。易则不释。若文义全易者。大科而已。若文易意难者。总相收束。文难意易者。但细消文。若文义俱难者。先出意而后释。使质而不野。简而必诣。是本心也。第五善自他宗不妄破斥者。谓昔人所引经论及破他义。无问性相多不穷于始末。辄引辄破。或多用法相。而复尽呼为权。引权释实。又不分通局。疑误后学。或以昔正为非。或复以权为实。今亦反此。若破若引。先示彼义。使性相无亏。尽其意态。后申此理。对决分明。使学者不滞迹迷宗。不谬非古义。亦无劳周览。更复傍求。第六辨析今古新旧义殊者。谓探玄本记但释晋经。大旨虽同在言有异。但引彼疏须观所释。如发心品晋经云。以是发心即得佛故。唐经云。以是发心当得佛故。即当既别。岂得将昔之即。释今之当。其类皆尔。然昔人十行已前。多依贤首新修略疏。回向已下并用探玄。三地已下多唯古录。二经小异舛互相参。文亦非一。第七明示法相显经包含者。然性之与相。若天之日月易之乾坤。东夏西方。分宗开教。学兼两辙。方曰通人。是以释经。事须明示。然此经法相。名义兼广。或有名无义。或有义无名。昔人苟见一名。广引论释。随名解义。义乃无穷。如释净行品百四十一愿。以诸门料拣。释梵行品四果。广引婆沙。问明品。贪嗔全抄唯识。十行品三倒广据诸宗。虽则皆是法门。而甚深观行翳于名相。今皆略陈而已。古人若有义无名。则莫知所以。今则引诸经论。以名管之。使经中法相昭彰于众论。至如兜率品二十一种功德。则有义无名。离世间品初则有名无义。今于兜率品。广引经论而释之。至离世间品略陈而已。又如离世间品具舍诸位。一一位内摄义无遗。或名异义同。或前后广略。然于四十二位次第无差。今并具引六会经文。对前释之昭然可见。使七卷之经句句有据。翻验昔解臆说尤多。然性相二宗。法相有同有异。如五眼十眼六通十通等。并各示之使无余惑。如初卷叹德。释以十身。则法性宗之法相也。释智入三世广引四智。即法相宗之法相也。以众海解脱之门。释众海之名目。法性宗之法相也。以九门之六度释经十度。即法相宗之法相也。如十通十忍会六通五忍。十身十智融三身三智。十门涅槃。以会通四种涅槃。十种佛智。而一智融于四智。即性相二宗无违之法相也。触类非一。又诸经疏所明法相。多是傍来。如法华经。但云如来知见力无所畏禅定解脱三昧深入无际。斯乃通赞佛智深远。逢力一字立十力章。无所畏字立四无畏章。禅立四禅。定立八定。解脱三昧并立章门。若此之流千章万章。释一卷经亦不得尽。若为成种智之境。应须更学多门。取法华玄宗。但示众生等有知见。先所出内是子所知。非是十章五章能尽斯妙。若华严经有异于此。如十度十力。一经数十处明故。须总撮一章顿晓玄旨。如十地品内以法相为观门不了三聚。岂知离垢之名。不晓八禅宁知发光之行。四地道品。成无生之慧光。五地诸谛。穷真俗以化物。六地般若要观缘生。星罗十门月满三观。研穷性相般若现前。七地穷一切菩提分法。权实双行。八地七劝该罗。方见无功之道。九地居法师之位。药病须知。不得四十辩才。何以广能化物。得第十地方尽种智之深玄。四十二位之昭彰并称观行。九会五周之因果。佛道方圆故。若相。若性。若因。若果。无不成观。无不契真。依经修行并是圣意。若不了法相。岂唯不知圣旨。亦非弘阐之人。寻文自知。第八广演玄言令悟心要者。谓经多有玄言妙旨。昔不广明。或指在别章。或略陈不具。今应具者毕在疏文。文易意深。广申体势。如始成正觉。以诸宗始成而会之。智入三世。以二智三智四智而释之。如幻喻中引兔章以尽之。如影之喻。分三影以别之。第七回向刹平等出诸句以拣之。第八回向历境起愿。以横竖位次而彰之。三天偈赞离相回向。以般若等深经中百等论玄妙而通之。九会五周皆以性相而广之。普贤三昧。穷妙中之妙。出现一品尽玄中之玄。至如法界华藏之深观旨归关脉之妙章。尽关键之幽微。穷义理之分齐。如关中系表三玄格言。有美斯经必尽其奥。亦有指别章者。皆非正要。知与不知无乖弘赞耳。第九泯绝是非不妄破斥者。昔人胜负气高是非情厚。上古妙义用而不言。先贤小瑕广申破斥。如娑婆形如虚空。便云良由译人不闲经论。谬预译场。误累圣教。一朝至此。先师在其译内。斧凿太深。纤芥在于珠中。何须击破。又如十行品内释不住中流。广申异释。晋经失旨致古释枝辞今文分明何须叙昔。若斯之类。其事颇多。终日是非。岂合大道。凡破义者。其犹毒蛇螫手不得不斩。毒树生庭不得不伐。若邪解乱辙。事须决之。若易知其非。略而不述。若似正不正。则并决分明。如欲识真金须明鋀石。盖不获已情忘是非。设有破斥须存礼乐。不得自尊己德。下视先贤。须知草创者难。因循者易。纵有举非显是。不是自炫自媒。故今疏文是非全少。第十均融始末首尾可观者。然造疏大体。皆初重后轻。若更广开门庭。消文疏略。至于弘阐。圣旨多沈。今以大经九会始末深玄。逢义即明不拣初后。但初已释。后不重明。故义科章门落落星布。使初中后善始末可观也。略述制疏有斯十意。故忘躯灵境。仰述玄猷。本意皆为众生得同普贤诸佛耳。第三二句回向众生者。前之二句作疏所为。为于众生。此段通回归依之益。及所成德。制疏之功。傥一句冥合圣心。尽为众生得大觉圆明涅槃常乐也。将释下。第三开章释文。十门之内。前八义门。后二正释以经题目即是文故亦可。九门皆义。题目通于一部文故。十门生起。如是次第者。夫圣人设教。言不虚发。动必有由。非大因缘莫宣斯典。故受之以教起因缘。二者。因缘既兴有所起教。佛教虽广不出三藏十二分教。未委此经三藏教中何藏教摄。故举藏教之总名。含摄华严之别教。故受之以藏教所摄。三已知此经修多罗摄。具十二分。然其藏教皆通权实。拣权取实唯圆教收。未知圆义浅深宽狭。故受之以义理分齐。四既知圆教包博冲深。未审此经被何根器。故受之以教所被机。五知甚深义理正被圆机。未知其诠何为体性。故受之以教体浅深。六能所文义已知该罗。未审所宗尊崇何义。故受之以宗趣通局。七既知旨趣冲深。未委能诠文言广狭。故受之以部类品会。八既知部类广则无尽略乃百千。未知传译何年有何感应。使宗承有绪。知胜益可归。故受之以传译感通。九大旨既陈随文解释。先明总目包尽难思。故受之以总释名题。十总意虽知在文难晓。使沉隐之义彰乎翰墨。宗通之理见乎百千。故受之以别解文义。疏。因缘者下。疏文有二。一生起大意。二先因后缘下。开章别释。前中有三。一正释。二引证。三解妨。今初。先法。次若须弥下喻。后今摇如来下合。如来合山。智慧合海。此文意出智论。今转势用之。智论中问曰。佛以何因缘说般若波罗蜜经。诸佛不以无事及小事因缘而自发言。譬如须弥山王。不以无事及小事因缘故动。今以何等大因缘故。说般若波罗蜜经。此中论意。即以说般若为动须弥。今开须弥。约能说人。智海通能所说。动能说之佛智。说如来之智海。并即不共般若。又于经中广说佛身及与佛智。故佛身及智并通所说。疏故下经下。二引证也。疏。出现本为下。三解妨也。有伏难云。非一缘等。乃明出现之缘。今将证说。岂为惬当。故今通云。出现本为一大事因缘。一大事因缘。即华严佛智。明知出现之缘。即华严缘也。疏。先因后缘各开十义者。此下第二开章别释。于中二。初双标。二双释。双标可知。疏。因十义下双释先因中亦三。初列。次释后因。上十义下。结属会释。疏。言法尔者下释也。即为十段。今初。法尔。疏文分四。一正释。二引证。三结释。四解妨。初文可知。疏。故不思下。引证。此即第四十七经。第五大那罗延幢勇健法云。佛子一切诸佛能于一身等。乃至已下中间。应云法界众生靡不皆闻一一音声演尔所修多罗藏。一一修多罗演尔所法。一一法有尔所文字句义。如是演说尽尔所劫。尽是劫已复更演说尽尔所劫。如是次第乃至尽于一切世界微尘数劫。尽一切众生心念数量。未来际劫犹可穷尽。如来化身所转法轮无有穷尽。所谓智慧演说法轮。断诸疑惑法轮。照一切法法轮。开无碍藏法轮。令无量众生欢喜调伏法轮。开示一切诸菩萨行法轮。高升圆满大智慧日法轮。普然照世智慧明灯法轮。辩才无畏种种庄严法轮。如一佛身以神通力转如是等差别法轮。一切世法无能为喻。如是尽虚空界。一一毛端分量之处。有不可说不可说佛刹微尘数世界。一一世界中念念现不可说不可说佛刹微尘数化身。一一化身皆亦如是。所说音声文字句义。一一充满一切法界。其中众生皆得解了。而佛言音无变无改无有穷尽。是为第五大那罗延幢勇健法。今疏略引耳。上钞中尔所字。经中皆是不可说不可说佛刹微尘数字。疏。斯则处以毛端下。三结释也。结释经文。成初正说。于中初二句正结。后处则下。覆释。法界齐起为顿。如月入百川。非从东向西等。故长时不断曰常。无间断故。既常既遍故不待别因。疏。但随见闻下。四解妨。有伏难云。既横竖该罗。说穷时处。何有初成之始九会之终。故为此通。于中二。先正解妨可知。后令寻于此下。重通再难。难云。略本至少。安穷无尽之理。故为此通。以见理圆融故。少见能穷无尽。有法喻合。以一处下。释成上义。时处既一多相即法。岂一不含多。疏。二酬宿因等者。疏文分五。一标举章门二何以下。蹑前起后。三夫根深下。摽因深广。四深大云何下。释成深广。五宿因虽多下。开章别释。于中先标章。后别释可知疏。三顺机感者。文中分六。一标章。二蹑前起后。三其犹下。约喻显相。四故兜率下。引经证成。五广显下。指略在广。六然此下。拣定于机。言今之闻者是未来机者。望说经时是未来故。故发菩提心品中。十方法慧同白佛言。我等悉当护持此法。令未来世一切菩萨未曾闻者皆悉得闻。亦是未来机也。疏。四为教本者。文三。初标章。次总彰大意。然后亦有二下。开章别释。大意中。初二句立理。故出现品云。譬如大海潜流四天下地。有穿凿者无不得水。彼喻佛智普入一切众生身中。今借用之。斯即喻也。非本无以垂末者。法说。如无海本不能流末。无其本月。则无月影入于百川。无有法身。岂能垂于应化。故无有根本之法。何有随宜之谈。后将欲下。两句正释。为本之义。故天台指为乳教。乳是酪等诸味本故疏。出现品云。如日初出先照高山者。彼文云。譬如日出先照须弥山等诸大山王。次照黑山次照高原。然后普照一切大地。日不作念我先照此后照于彼。但以山地有高下故。照有先后。如来应正等觉亦复如是。成就无边法界智轮。常放无碍大智光明。先照菩萨摩诃萨等诸大山王。次照缘觉次照声闻。次照决定善根众生。随其心器示广大智。然后普照一切众生。乃至邪定亦皆普及。为作未来利益因缘。令成熟故。而彼如来大智日光。不作是念。我当先照菩萨大行。乃至后照邪定众生。但放光明平等普照。无碍无障。无所分别。释曰。始成便说华严。是照菩萨山王。此明是先大后小。疏。二为摄末之本者。于中二。初标名也。为华严未有未之可摄。以法华摄末归本归华严故。故为本也。疏。如日没时还照高山故者。二义取出现经意以证。而无此文。即是法华所明。先小后大及三时五时之教。后后胜于前前。法华涅槃唯闻一极。为照菩萨。疏。无不从此法界流下。二双证上二。先引摄论。后引法华。初引摄论。无不从法界流。即证开渐之本。无不还归此法界故。即证摄末之本。此乃义证教。谓论所明。报化身等。皆从法身生。还归于法身。法身等即义。今以法身类于华严故。云以义证教也。疏。法华亦云下引法华证。故下。吉藏引此立三种法轮。第一名根本法轮。第二名枝末法轮。第三名摄末归本法轮。文中便引便释。三节具也。疏。斯则法华亦指此经以为本矣者。结成本义。若自立为本。恐义未明。法华指此为本。本义方显。始见我身入于佛慧。即华严。亦令得闻法华入于佛慧。岂非指初为本。又法华第一云。于一佛乘分别说三。亦是从本流末。即指华严为一乘。分别说昔之三。三即鹿野四谛等。若也。不指华严为本。鹿野之前。以何为一乘耶。疏。五显果德者。疏文分二。初总明大意。有法喻合可知。后然果德有二下。开章别释。于中亦二。先正释可知。后然依正无碍下。融通于中三。初约用互在。以明六句。次约体相即。以明四句。后随举一门下。双结体用。疏。然依正无碍。通有六句。至其文非一者。初二指事令晓。余但列名。然相即相入相在之义。义分齐中即当广明。而相入各有分圆。若约圆说。应言刹中有刹。今欲显胜。举尘毛之分。以摄刹身之总也。言其文非一者。谓第六经。法界普明慧菩萨偈云。佛刹微尘数。如是诸刹土。能于一念中。一一尘中现。第一句也。成就品云。一一尘中难思刹。随众生心普现前。一切刹海靡不周。如是方便无差别。亦第一句也。现相品云。如来一一毛孔中。一切刹尘诸佛坐。菩萨众会共围绕。演说普贤之胜行。回向品云。一毛孔中悉明。见不思议数无量佛。一切毛孔皆如是。普礼一切世间灯。僧祇品云。于一微细毛端处。有不可说诸普贤。如一毛端。一切尔。如是乃至遍法界。皆第二句也。又云。于一微细毛孔中。不可说刹次第入。毛孔能受彼诸刹。诸刹不能遍毛孔。现相品云。如来安坐菩提座。一毛示现多刹海。一一毛现悉亦然。如是普周于法界。亦第三句也。普贤偈云。如于此会见佛坐。一切尘中亦复然。佛身无去亦无来。所有国土皆明现。现相品云。一切刹土微尘数。常现身云悉充满。普为众生放大光。各雨法雨称其心。亦第四句也。又云。一一尘中无量身。复现种种庄严刹。一念殁生普令见。获无碍意庄严者。即第五依内现依正也。僧祇品云。一微尘中悉能有不可言说莲华界。一一莲华世界中。贤首如来不可说。亦第五句也。世界成就品云。一毛孔内难思刹。等微尘数种种住。一一皆有遍照尊。在众会中宣妙法。即第六正中现正依。现相品云。一切诸佛土。一一诸菩萨。普入于佛身。无边亦无量。成就品云。一切刹土入我身。所住诸佛亦复然。汝应观我诸毛孔。我今示汝佛境界。皆第六句也。疏。又有四句等者。第二约体相。相即明四句也。相即互亡。故无有二。一佛即刹者。佛体即是法性土故。废己从他。佛体虚故土外无佛。法性无二故。二刹即佛身者。刹体即是法性身故。废他从己。刹体虚故佛外无刹。法性无二故。由性无二故。以性融相故。身刹相即三俱者。谓有身有土不坏相故。若无身无土无可相即故。四泯者。谓佛即刹故非佛。刹即佛故非刹。以互夺故。疏。随举一门即摄一切者。三双结体用。以即入二门无二体故。体外无用。唯相即故。用外无体。唯相入故。无有镜外之明明外之镜故。言并如下说者。即指义分齐中。疏。六章地位者。疏文二。初总彰大意。后开章别释。前中二。先顺明来意。后夫圣人下。立理反成。圣人之大宝曰位者。即周易下系辞云。夫天地之大德因生。圣人之大宝曰位。注曰。夫无用则无所宝。有用则有所宝也。无用而常足者莫妙乎道。有用而弘道者莫大乎位。故曰圣人之大宝曰位也。疏。若无此位行无成者。即反成须位也。疏。此亦二种下。二开章别释也。于中三。一正释。二会融。三引证。初中先释行布。言行布者。行位分布。阶降浅深。如第二会明信。三明住。四明行。五明向。六明地。七明等妙。前非是后。后非是前。故言行布。后释圆融。言圆融者。圆满融通。疏释有二。初正释。二引证。前中自有二义。一者疏云。一位即摄一切位故者。此总辩相摄。谓四十二位之中。随举一位。即摄一切。如初发心住即摄余九住及摄行向地等。二者疏云。一一位满即至佛故者。此别明五位互摄。如初住摄于初行初回向初地。第二住摄第二行第二回向第二地等故。第十住满。则十行满十向满十地满故。十住满称灌顶位。第十地满时。亦称灌顶。而成佛故。十行智度圆。十地智度满。海幢比丘顶出诸佛说法。灌顶住后。即明佛者。即其事也。前唯约理行圆融。此兼明行证相似。疏。初地云下。二引证也。文即为三。一云。一地之中具摄一切诸地功德者。此约当地之中。自互相摄。一地摄十地。以一例诸位位皆然。上正引文。二云。信该果海者。此明五位互摄。贤首品中。乃至则得灌顶而升位等。此即义引为证。三初发心时便成正觉者。正明以初摄后。通于二义。若住满成佛。即是当位。以初摄后。若究竟成佛。即异位相望。以初摄后。如四十二字门。初阿字门具后荼字也。上来总有三义。一举一位。总摄五十二位。二举一位摄五位。三举初摄后。复应有后摄初。初后摄中。中摄初后。一摄一切。一切摄一。一摄一。一切摄一切。如理思之。上云初发心时便成正觉。即是正引经文。梵行品云。若诸菩萨能与如是观行相应。于诸法中不生二解。一切佛法疾得现前。初发心时。即得阿耨多罗三藐三菩提。知一切法即心自性。成就慧身不由他悟。今略引耳。疏。然此二无碍下。会融也。于中二。初辩定其相。二正明会融。前中有二对。行布圆融。以教对理。以相对性。下正圆融。但融相性。初对。谓约能诠教道。则行布不同。约所诠之理。则圆融无碍。第二对。就所诠中。约相则深浅不同。约性则融通无二。言德用者。即德相业用也。疏。相是性之相故下。正明融会。文有三番。第一番。直明无碍。第二番。则互相成。谓无量本是约相行布。圆融本是一理平等。今圆融既不碍行布。故成无量之德。下句反此可知。第三番。从无量为一故。融通隐隐下。明相成而不失本相。无量为一故。融通而不失本相故。隐隐然似有二。一为无量故能重重。不失一相故能涉入。疏。故世亲。以六相圆融下。第三引证。此引论证。即总别同异成坏。由此故得举一全收。至下广明。次云上下之文非一者。双引经疏。若望经则唯是下文。若望疏文。通指一经上下耳。疏。七说胜行者。疏文亦二。先明大意。后开章解释。前中初二句依教正释。后二句引外事证。即论语第二。彼下二句云。不患莫己知求为可知也。包氏注曰。求善道而学行之则人知己。今引证此。求为可知。及所能立。皆是行也。上两句行成得位。下两句行成得名。今为证位故。但引前耳。疏。行亦二种下。开章释也。先释后融。前中明顿成中。先正明。后引证。言一断一切断等者。等取一障一切障一修一切修一证一切证故。普贤行品。初说十句。若成此十。则顿成五十二种胜行。一念嗔心起。百万障门开。故偈中云。不可说诸劫。即是须臾顷。莫见修与短。究竟刹那法。皆以圆融也。故妙严品云。一法门中无量门。无量千劫如是说。所演法门广大义。普运光天之所了。疏。二遍成诸行下。释行布从始迄终。故云乃至。则五位所行。皆此摄也。菩提心为始。体即三心。谓一直心。正念真如法故。即是大智无所执著。二深心。乐修一切诸善行故即是大愿。谓四弘等。三大悲心。救护一切苦众生故。七十八云。菩提心灯。大悲为油。大愿为炷。光照法界。光即直心。炷即深心。油即大悲心。多以三心为体。上求下化。照理起行。不出此故。言相者。即无相为相。同法界相。无分量相。无齐限相也。言功德者。无德不收故。发心品十种大喻。百门较量。亦不及少分。七十八卷。广以喻叹。亦不能尽。贤首品云。若有菩萨初发心。誓求当证佛菩提。彼诸功德无边际。不可称量。无与等。发心品云。发心功德不可量。众智共说无能尽。又云。菩萨发心功德量。亿劫称扬不可尽。以出一切诸如来。独觉声闻安乐故等。皆发心功德也。又云。欲见十方一切佛。欲施无量功德藏。欲灭众生诸苦恼。宜应速发菩提心。此上三事。皆是发菩提心。为万行之本。故首明之。即此发心。便名为行疏。此二无碍下。第二融通可知。疏。八示真故下。文亦有二。先总明。后别释。文含多义。不异分齐中教因总该故。此略举义深理要。故别为一门。疏。九开因性者。文亦先总后别。总中先蹑前起后。良以下。总相解释。于中有三。初明因义。本有恒沙性德。本觉佛智无二体故。以此为因。二但相变下。覆彼因义。是以须开。所以相变体殊者。迷真如以成名相故。情生智隔者。失正智而成妄想故。上对约境。下对约心。五法具矣。三今令下。正明开义。知心空寂。则名相泯而真体合。达本无住。则妄想亡而正智生。真本不可以功成。要亡功而本就。深源不可以行得。必行尽而源成。若寂照双流。则因性开矣。性即知见。知见性相并皆显现。故谈已下结成开义。疏。亦有二下。别释。以言显示令其知有者。唯明示义。如示贫女宅中宝藏。未见未得。二使其修行者。义通开示。不知令知。名之为悟。未证能证。称之为入。显现之言。对于开义。如下破尘下。引经证成。经云。如有大经卷。量等三千界。在于一尘内。一切尘亦然。有一聪慧人。净眼悉明见。破尘出经卷。广饶益众生。佛智亦如是。遍在众生心。妄想之所缠。不觉亦不知。诸佛大慈悲。令其除妄想。如是乃出现。饶益诸菩萨等。即其义也。疏。唯以一大事因缘故者。即引他经。大乘法师。但云事物体事事义。道理随应皆得。今略释之。无二无三故名为一。佛因佛果故称为大。因果干能。令物解脱。并称为事。言因缘者。如来因此缘此。故出现耳。又因缘者。属于大事。正因佛性为因。缘因佛性为缘。了因所了为因。生因所生为缘。斯则大事。通因通果。因缘但语于因。因即种性之义故。彼经云。佛种从缘起。万行为缘起。斯佛种成菩提故。疏。所谓开示下。义引彼经。具云舍利弗。云何名诸佛世尊。唯以一大事因缘故出现于世。诸佛世尊欲令众生开(无上义)佛知见使得清净故。出现于世。欲示(同义)众生佛之知见故出现于世。欲令众生悟(不知义)佛知见故出现于世。欲令众生入(因义)佛知见道故。出现于世。广释如别。略释如下。疏。众生等有故言唯一者。随难而解。唯解一字耳。疏。十利今后者。文中亦二。先蹑前总辩。后此亦下。开章别明。又分为三。初约时分二。可知。次此益复二下。约行分二。后又此利益下。对前成异。二中。疏云。终竟不销等者。等取余句。余句云。要穿其身出在于外。何以故。金刚不与肉身杂秽而同住故。于如来所。种少善根。亦复如是。要穿一切有为诸行烦恼身。过到于无为究竟智处。何以故。此少善根。不与有为诸行烦恼而共住故。疏。二令起行成证入故下文二初证释后。良以有作下。释成。今初。疏云。乃至深入如来等者。中间经云。随顺一切如来境界。具足一切诸菩萨法。安住一切种智境界。远离一切诸世间法。出生一切如来所行。通达一切菩萨法性。于佛自在心无疑惑。住无师法。深入如来无量境界。故云乃至。疏。又此利益下。先对前辩异。所以辩异者。亦为拣滥故。利今后义似顺机感。机感亦有二世机故。故上文明约行分二。已是异。前但约时故。又顺机多约于所。利益多约于能。又顺机但是别义。利益通于十义。即总别之异故。对前九别。成斯十益也。于中二。先别对前。后亦可已下。通申本义。今初。文中。此十种益出于指归。但次第不同耳。彼次第云。一见闻益。二发心益。三起行益。四摄位益。五速证益。六灭障益。七转利益。八造修益。九顿得益。十称性益。此依从浅至深。自利利他等。而为其次。今疏顺前九门。展转相生。后能成前。以为次第耳。然见闻等。实通十因。欲显别义。随便逐胜。以别配耳。一以法尔常说遍说。便能触目对境。一切时中常如法见。所引经文如前总中。又出现品云。佛子。譬如雪山有药王树名曰善见。若有见者眼得清净。若有闻者耳得清净等。佛子。如来应正等觉无上药王亦复如是。能作一切饶益众生。若有得见如来色身。眼得清净。若有得闻如来音声。耳得清净等。又云佛子。我今告汝。设有众生。见闻于佛。业障缠覆不生信乐。亦种善根。无空过者。乃至究竟。入于涅槃。上虽明见佛。佛是华严佛。故舌根尝法味。故贤首品云。此法希有。甚奇特。若人闻已能忍可。能信能受能赞说。如是所作甚为难等。兜率偈赞品云。设于念念中。供养无量佛。未知真实法。不名为供养。若闻如是法。诸佛从此生。虽经无量苦。不舍菩提行。一闻大智慧诸佛所入法。普于法界中。成三世导师。明知。见闻其益深矣。疏。发心益者。若不闻此。不能发心。设有发心不得尊胜。以初发心时便成正觉等故。义如前引。疏。造修益者。谓闻此普法。便能造修一行一切行故。如前引出现品云。多劫修行。不闻此法非真修故。疏。顿得益者。如下六千比丘。言下获于十眼。善财童子一生便能顿圆诸位。法界品初。菩萨顿证等。并如教迹中引。疏。灭障益者。即一断一切断。如随好品天鼓教云。汝等应发阿耨多罗三藐三菩提心。以等法界三业悔过。结云。若如是知。是真实忏悔。一切罪恶悉得清净。说此法时。百千亿那由他佛刹微尘数世界中。兜率陀天诸天子。得无生法忍。又诸天子以香华等供佛而成大益。又云。其诸香云。普雨无量佛刹微尘数世界。若有众生。身蒙香者。其身安乐。譬如比丘入第四禅。一切业障皆得销灭。若有闻者。彼诸众生于色声香味触。其内具有五百烦恼。其外亦有五百烦恼。贪行多者二万一千。嗔痴等分亦然。了知如是悉是虚妄。如是知已。成就香幢云自在光明清净善根等。皆灭障益也。疏。摄位益者。如前位中具明。疏。起行益者。如普贤行品云。菩萨摩诃萨。得闻此法少作方便。疾得阿耨多罗三藐三菩提。以一行一切行故。如前行中具引。疏。称性益者。谓依此普法。一切众生无不皆悉称其本性。佛果海中旧来益竟。故出现品云。如来成正觉时。于其身中普见一切众生成正觉。乃至普见一切众生入涅槃。皆同一性。所谓无性。若不称性。岂得然也。疏。转利益者。如第一重地狱天子得益竟。展转成三重之益。后二即转利益也。如上灭障即第二重。亦是转利益。所望处别。故为灭障。第三重云。若有众生见其盖者。种清净金辋转轮王位一恒河沙善根。佛子菩萨住此转轮王位。于百千亿那由他佛刹微尘数世界中教化众生。乃至云。若有暂得遇斯光明。必获菩萨第十地位。以先修行善根力故。皆转利益。疏。速证益者。如前教迹中辩。一生圆旷劫之果中说。疏。故前九因皆为今益者。结也。疏。亦可一一门皆成十益者。此第二意却是正意。上但随宜耳。疏。因上十义故。此教兴下。第三结属。会释也。此上结属。下会释经文。彼经具云其说法者。同名法慧。悉以佛神力故。世尊本愿力故。为欲显示佛法故。为以智光普照故。为欲开阐奥义故。为令证得法性故。为令众会悉欢喜故。为欲开示佛法因故。为得一切佛平等故。为了法界无有二故。说如是法。十因举二。故有等言。疏。因缘相参者。神力是缘。余皆是因。故。云相参。今略举二。即有因缘。以疏对彼。因缘易知。故云可以意得。疏。第二明说经缘等者。疏文分二。先引例总明。后今有十缘下。开章别释。前中谓六成就中。信闻二种属于阿难。在佛灭后结集时安。不为经缘。余四成就。为经缘起。说必依时。要有方处。人通说听。即佛及众四义足矣。问智论云。说时方人令生信故。何以今言为缘起耶。答六中初二。唯属证信。后四义有两兼。阿难引之为生物信。当时无此教不得兴。故为缘起。今十缘中具有此四。疏。今有十缘下。开章解释中。先列后释。疏。今初。依时依文分四。一大意。二开释。三融会。四广如旨归。一句出法源。今初二。先拂迹显实。后就德显圆。前中疏。夫心冥至道。则浑一古今者。此约人显实。心与理冥契。则无今古之相。故肇公云。古今通始终。同穷本极末。浩然大均。生公法华疏云。古亦今也。今亦古矣。疏。法界无生等者。就法显实也。有生则属三世。便即有时。无生则无三世刹那。安有时分。故出现品云。真如离妄恒寂静。无生无灭。普周遍等。疏。下经偈云。下引经证。略举人证耳。即兜率宝幢偈也。彼具云。众生如是说。某日佛成道。如来得菩提。实不计于日。法界品云。菩萨智慧妙法轮。远离一切分别网。超越一切障碍山。不可以生死长短。染净劫数显示等。其文非一。疏。况无涯之说等者。二就德显圆。无涯之说。竖约长时。故旨归云。常恒之说。前后际而无涯。念劫圆融者。约一念即不可尽。一念即无量劫。无量劫即一念等。故云尔也。念即多劫。何定时之长短哉。疏。今以无时之时。略显十重时别者。此下第二开章解释也。就中三。初上二句标。次初唯下释。后于下结。二释中初唯一念者。谓于一刹那顷。遍无尽之处说无边法。二尽七日者。谓初成道一七日中。自受大法乐。大法乐者。所谓智慧寂静乐。第二七日。顿说此经。何以初成便说此经。此经胜故。若以初成表胜。初七最初何故不说。论云。思惟行因缘行故。因者能说之智。缘者所化之机。将欲说所得妙法以逗物机。故云思惟行行。疏。三遍三际者。谓尽前后际各无边劫。常恒周遍。演说此经。初无暂息上三易故。疏。但列名而已。疏。四摄同类劫下。以义稍隐故并加字。旨归但云。四摄同类。五收异类劫。六以念摄劫。七劫念重收。八异类界时。九彼此相入。十以本收末。今加一字。义则易见。故并不释。唯释第十耳。言摄同类者。于前无边劫各摄同类。如长劫唯摄长劫。短劫唯摄短劫等。疏。五收异类劫者。谓长劫摄短劫等。疏。六以念摄劫者。于一念中即摄无边同异类劫。念念皆尔。疏。七劫念重收者。此上念所摄劫中。各以念成劫。一一念亦各摄诸劫。是则念念既其不尽。劫劫亦复不穷。如因陀罗网重重无尽也。疏。八异类界时者。上之七重。且约一类世界。如今娑婆一类。今辩树形江河形等。无边异类之刹。刹既同处。而有不同时亦同时。而各别分齐。尽彼时分常说此经。疏。九彼此相入者。即彼异类界。所有时劫。亦各别相收。或同异类界时。互相摄入。若念。若劫。重重无尽。同前四五六七。于彼诸时。常说此经。疏。谓以非劫为劫者。第十难见故。以此句释之。以非劫为本。劫即为末。言非劫者。离分限故。如华藏世界。以非劫为劫。劫即非劫。念等亦尔。以时无长短离分限故。以离时分说彼劫故。以时无别体依法上立。法既融通时亦随尔故。离世间品云。菩萨摩诃萨知一切劫即是非劫。而真实说一切劫数。是为第六无碍住。故云非劫为劫。于前无量时劫。常说华严。疏。又此十种随一圆收者。此下。第三融会也。于中三。初此上二句。正融会。二依此说时则无始终下。通妨难。此上牒疑情。既无始终。何有初成之始九会之终。亦随见闻下。会释也。故疏指前通。又此一部。即是无边法海。以下皆结通无分齐故。一部即是一切说故。疏。若依此时下。三显胜能。于中又三。初拣他显胜。次而余教下。会他显胜故。或说下。再通妨难。难云。彼有三七六七等殊。云何不出于此。故今通云。皆是此经之时。随见闻故　　　　大方广佛华严经随疏演义钞卷第三　　　　大方广佛华严经随疏演义钞卷第四　　　　唐清凉山大华严寺沙门澄观述　　第二说经处文有四。第一总彰大意。第二叙昔顺违。第三句数圆融。第四别明处异。初中有三。初拂迹显实。二融通显圆。三依义建立。今初。至而非国土。即拂迹显实中。谓既亡能所。何有能依之佛所依之处。普贤三昧品云。普贤身相如虚空。依真而住。非国土。犹是假说。以真无能所无可依故。疏。况刹尘即入下。第二融通显圆。无能所依。尚通实顿二教。实教顿教尚离处所。况于圆教耶。刹尘即入即下。通局交彻。二种四句。染净参融。即下染净无碍。二种四句圆满。教下总结难思。疏。然真非下。第三依义建立。不坏相故不妨立时。然旨归约处。先已有处。依此说经。后辩其时。疏家顺六成就之次第故。先明时耳。疏。然有言下。第二叙昔顺违。于中先正叙。后上之下决断。前中第一师云。既七处九会。人三天四。并居娑婆欲界之中。明是秽也。第二师云。说此经时。华藏世界六种震动。又言。其地坚固金刚所成。娑婆乃是土石诸山。岂得将此而为秽也。第三师云。但合上二无碍。谓感娑婆者。对华藏而见娑婆。感华藏者。对娑婆。而见华藏。亦如螺髻所见如自在天宫。身子所见丘陵坑坎。华藏品云。譬如见导师种种色差别。随众生心行。见诸刹亦然。后决断。言后一近宗者。且知刹该净秽。即二四句中之一句。未穷玄妙故云近宗。疏。然说此经处下。第三句数圆融。于中有三。一双标。二双释。三以粗例细。初标可知。疏。初净秽中下双释。先释染净二种四句。前一四句。以本刹末刹相望成四句。华藏为本刹。世尊修因所严净故。刹种所持世界为末刹。应众生有故。然末刹即狭。本刹则宽。末通净秽。本刹唯净。若宽狭相望。自属通局。今论净秽故。但取末中染刹。前二句可知。第三句。双明本末故。得称俱者。不同前二说华藏即不言娑婆。说娑婆即不论华藏。今要明华藏之内娑婆。如一庄严城中举一小室耳。上三皆。约事明。第四句唯约理说。若理事相望。则前三句皆末。第四句复为其本故。华藏品云。华藏世界海。法界等无别。庄严极清净。安住于虚空等。疏。又或唯染下。第二四句。随取一刹即有四句。不论本末染净。今正约娑婆染刹上。论四句也。即前三约净秽亏盈。后一约相尽理现。若约机说者。染就劣机见故。净就胜机见故。俱约二人同见故。刹体自在故。俱非约顿机故。亦唯约体故。疏。次明通局。二四句等者。先标后释。释中前四句。约一重平漫以论。后四句。约重重相摄以说。又前四约以人望处论通局。后四唯约说处论通局。前中初二句。唯约相说。一谓此界七处说经。二谓十方诸刹齐说。三以相随性故。即一能遍。如光明觉品。彼云。如于此处见佛世尊。坐莲华藏师子之座。十方一切诸世界中。各有百亿阎浮提。百亿如来。亦如是坐。此明一会即遍一切。非是彼处各别有佛。四即归理平等。后四句中。初一约广容门。事含于理事理无碍故。令一界即理能摄一切。二约普遍门。事如理遍。令此一界随所依理入一切刹。三广容即普遍故。正摄之时便能入。彼以此二门无异体故。四泯同平等门。法界之中。俱不可得故。疏。又以一尘例刹。亦有四句者。三以粗例细也。引文如前依正融通中说。疏。若从狭至宽略显十处下。第四别明处异中。文分为六。一标数。二初此下。列释。三然上下。总结。四然说十住下。释妨。五十余佛同者下。随难重标。六又上十处下。总融十义。二中。然其十名与旨归小有不同。旨归云。初此阎浮二。周百亿。三尽十方。四遍尘道。五通异界。六该刹尘。七归华藏。八重摄刹。九犹帝网。十余佛同。今疏所以不同彼者。以归华藏。即前染净无碍故。不立之故。旨归文云。事尽理现。染相尽故。其该刹尘。与遍尘道。并皆是尘故。第七中摄。八重摄刹者。亦名华藏中尘一一摄余刹海。亦不异于第六该诸刹尘故。并略之而加四五六。以成十义。此亦贤首略疏之中。光明觉品中意。参而用之耳。疏。如升须弥品者。此文为证七处而周法界之言。文云。尔时世尊不离一切菩提树下。而上升须弥向帝释殿下。云十方世界悉亦如是。法慧偈云。一切阎浮提。皆言佛在中。我等今见佛住于须弥顶。十方悉亦然。如来自在力。皆遍法界之文也。七处皆尔。文中但三贤三天。言不起而遍。义如下疏。疏。如光明觉品者。此证百亿遍法界。皆有同类一界。言同类者。同有须弥大海铁围四洲二十八天。各有百亿故名同也。彼经云。如是无数无量无边无等。不可数不可称不可思不可量不可说尽。法界虚空界。所有世界。南西北方。四维上下。亦复如是。彼一一世界中。皆有百亿阎浮提。乃至百亿色究竟天。其中所有悉皆明现。彼一一阎浮提中。悉见如来坐莲华藏师子之座。十佛刹微尘数菩萨所共围绕。拣唯阎浮。故云百亿。拣下异类。故云同类一界。疏。三遍异类树形等刹者。上二皆略释。下八唯列名目而已。而言等者。等取江河回转形等。经列二十形。结有不可说不可说佛刹微尘数异类。一一流类皆遍十方虚空法界。与前须弥界等互不相碍。各于其中转斯法轮。疏。四遍刹种者。向明异类。且举百亿中异类故。今方明刹种。然异类言虽通华藏。言总意别。言遍刹种者。即取最中无边妙华光。香水海中普照十方。炽然宝光明世界种。其中摄二十重佛刹微尘数世界。结有不可说佛刹微尘数世界。于中布列。今遮那亦遍其中。疏。五遍华藏者。谓遍华藏一界。有前十不可说佛刹微尘数世界种。既皆如来修因之所严净故。常处其中而演说法。疏。六遍余刹海若种若刹者。即华藏之外十方无间。穷尽法界之刹海。例如华藏也。如第六现相品说。华藏世界海东。有世界海名清净光莲华庄严。南方名一切宝月光明庄严藏。西名可爱乐宝光明。北名毗琉璃莲华光圆满藏。东北名阎浮檀金颇梨色幢。东南名金庄严璃琉光普照。西南名日光遍照。西北名宝光照曜。下方名莲华香妙德藏。上方名摩尼宝照曜庄严。结云十亿佛刹微尘数等是也。疏。七遍前六类刹尘者。前之六段。各是一类。此上诸刹皆以尘成。一一尘中。皆有佛刹。如来于彼尘内刹中说经故。华藏品云。华藏世界所有尘。一一尘中见法界。法界尚见。何况刹耶。又云。一一尘内难思刹。随众生心各别住。又云。如于此会见佛座。一切尘中亦复然。其文非一。疏。八尽虚空界容一一毛端之处。各有无边刹海者。此不论成刹之尘。但取容尘之处。兼于空矣。如二界中间空无有物。亦是容尘之处。今取遍法界虚空界。有刹无刹有尘无尘。但可容尘之处。即有无边同类异类一切刹等。如来于此常转法轮。阿僧祇颂云。一毛端处所有刹。其数无量不可说。尽虚空量诸毛端。一一处刹悉如是。又云。彼毛端处诸国土。无量种类差别住。有不可说异类刹。有不可说同类刹。不可言说毛端处。皆有净刹不可说。种种庄严不可说。种种奇妙不可说。如是等文。成证非一。而言于中说法者。彼次颂云。于彼一一毛端处。演不可说诸佛名。出妙音声不可说。转正法轮不可说。于彼一一法轮中。演修多罗不可说。于彼一一修多罗。分别法门不可说。于彼一一法门中。又说诸法不可说。于彼一一诸法中。调伏众生不可说等。疏。九犹常网者。彼一一微尘。既各摄无边刹海。即此刹等复有微尘。彼诸尘内复有刹海。是则尘尘不尽。刹刹无穷。如帝释殿网重重。重重不可说其分量。而毗卢遮那亦重重无尽常演说法。疏。十余佛同下。文自释。疏。然上十类一一各遍法界等者。第三总结也。由上十门。初二。有遍法界之言。从三至十。皆略此言故。今总结皆遍。疏。然说十住下。第四释妨。谓有问言。若忉利天说十住法。既遍虚空周于毛道。未知夜摩天等亦说十住不。设尔何失。二俱有过。若彼不说。则说处不遍。若彼亦说处。则杂乱。何以经中唯云忉利说十住法。夜摩天处说十行等耶。故为此通。于中三。初总答前问。次重通再难。后一一品下。以一例余。初中即隐显门。谓一门显时。余门则隐。如以十住为门。唯言十住遍。十行为门。唯明十行遍等。故云为门不同。亦无杂乱。疏。若约十住至彼此互有同遍法界者。即第二重通再难。谓更有问云。若约为门不同。为互相见不互相见。若相见者。还成杂乱。若不相见。何以知遍。今答此问。明有见不见。谓若约相即。即不相见。若约相入。则许互见。言若约十住与十行等。全位相摄。则彼此互无。各遍法界者。是相即门。谓若以十住摄于余位。则唯有十住。余位如虚空。以余位废已同十住故。余位亦尔。十住遍时。非十行等遍。是故互无各遍法界。言若约诸位相资。则彼此互有同遍法界。者。是相入门。若以约力用更资不坏自他。如两镜相照故。东镜动时西镜中之影亦动故。得同遍法界。而有主伴故非杂乱。如十住为门。带十行等。同遍法界时。但名十住遍。不名十行遍。若十行等为门亦然。则有力能摄者为主。无力被摄者为伴。前相即门中。正十住遍时不妨余遍。但隐显不同耳。十住遍时十行等即隐。十行遍时余隐亦然。依相即门亦名纯门。遍周法界尘毛。唯有十住等故。依相入门亦名杂门。以诸位一时相资遍故。则十住中有十行等。余义至义理分齐中广辩。疏。十余佛同者下。第五随难。重释中二。先正显同遍。后然主主下。释通妨难。前中以竖穷三际横遍十方。佛佛德用说法皆同故。故经云。三世诸佛已说。今说。当说。疏中引经我等诸佛亦如是说。即横论也。即证法佛言也。十地经云。我不见有诸佛世界彼诸如来不说此法。即金刚藏证法菩萨言也。疏。然主主下。二通妨中。谓有问言。余佛说处与遮那佛。为相见不相见。设尔何失。二俱有过。谓若相见。即乖相遍。若不相见。即乖主伴。故为此通。谓见与不见。二义俱成。二互相见。主伴义成。见与不见。遍义皆成。但各遍同遍。以为异耳。文具四句。言主主不相见者。遮那为主时。十方余佛但得为伴。不得为主。若余佛为主。遮那亦即为伴。不得为主。故云主主不相见。二伴伴不相见者。如诸佛为遮那伴时。遮那更不得为伴。故云伴伴不相见。非谓彼诸伴佛自不相见。疏。主伴伴主则互相见者。即第三第四句也。三主伴得相见。如遮那为主见余伴佛。伴佛亦见遮那故。四伴主相见者。如遮那为伴余佛为主。则得相见。然三四二句。义则不异。但约一人。互通主伴。故成四耳。言无杂乱者。结为门别故。言亦无障碍者。约常融摄故。疏。又上十处下第六。总融十义。于中分三。初正显十义融通。次而随下。对时显处。后此犹约下。三进显甚深。谓上十重。但是器世间耳。未说佛毛孔及众生毛孔中事。一一皆悉重重无尽。言普贤众生一一皆尔者。普贤若望如来。亦名众生世间。若望众生。亦名智正觉世间。又举普贤。则摄一切菩萨也。第三依主。疏文分五。一总彰大意。二今说此经下。假难征起。三故说此经下。总相会通。四今先明下。开章别释。五是知或说下。会通余教。今初。谓如来唯一无障碍身。随机教异耳。疏。夫真身寥廓与法界合其体者。若以法界为身。法界即身。不言合体。今以无障碍智与如冥一。故言合体。故金光明云。唯如如及如如智。独存则以如智共为真身。既智合如。则令色相功德无不合如。疏。包罗无外与万化齐其用者。体既合如。如无不在。如无不包故。令佛身亦无不包矣。万化云云。即是法身大用。而言齐者。以如来得一切法量等身故。假言齐耳。上二义明佛身体用同法界体用。故浑万化。即真会精粗一致。圆融无碍也。故次疏云。穷源莫二。谓若据本以适末。则一源有万派。若寻流以讨源。则千途无异辙。若三江之浩淼。并源出于岷山也。执迹多端者。即据本适末。不知多端是应迹耳。疏。一身多身经论异说者。出执迹之由也。由经论中一多异说故。经随物异。论逐经通。人随教执。若识其源。一多无碍。故光明觉品云。一身为无量。无量复为一。了知诸世间。现形遍一切。此身无所从。亦无所积聚。众生分别故。见佛种种身。即其义也。言异说者。或说唯一。即如此经云。十方诸如来。同共一法身。一心一智慧。力无畏亦然等。或说二身。佛地论说。一生身二法身。谓法身实报。皆名法身。实功德法故。他报化身。俱名生身。为物生故。智度论中意亦同此。又般若论说有二佛。一真佛。二非真佛。初是法身。后即报化。下经之中。亦多说二。文云。诸佛真身本无二。应物分形满世间。又云。佛以法为身。清净如虚空。所现众色形。令入此法中等。或分为三。即法报化。亦言法报应。应即化也。或说四种。楞伽经说。一应化佛。二功德佛。三智慧佛。四如如佛。初是化身。中二是报身。后一是法身。金光明经又说四种。一化身非应佛。谓为物所现龙鬼等形。不为佛身。名化非应。二应身非化。谓地前菩萨。所见佛身。依定而现。非五趣摄。名应非化。即四善根所见。一大千界一应身也。三亦应亦化。谓诸声闻所见佛身。见相修成。故名为应。人见同类。故名为化。四非应非化。谓佛真身。前三并是化身。后一法报二身。佛地论中亦说有四。一受用非变化。谓自受用身。二变化身非受用。谓变化身。化地前类。三亦受用亦变化。谓他受用身。化十地菩萨。四非受用非变化。所谓法身。是则前金光明。约三身上论四。合法报而开化身。今约三身谓四。三身俱开。复重开于报故。虽有四义理不乖三。或说五身。如大通经说。然睿公维摩疏释云。所谓一法性生身。二亦言功德法身。三变化法身。四虚空法身。五实相法身。详而辩之。即一法身也。何者言其生。则本之法性。故曰法性生身。二推其因。则是功德所成故。是功德法身。三就其应。则无感不形。是则变化法身。四称其大。则弥纶虚空。所谓虚空法身。五语其妙。则无相无为。故曰实相法身。五所以能妙极无相。四大包虚空。三遍应万化。无感不形者。就机而明。何者三有之形。随业而化。故有精粗大小万殊之差。二如来法身。是妙功德果。功德无边。果亦无边。功德无相。果亦无相。功德方便。果亦方便。无边故量齐虚空。无相故妙同实相。方便故无感不形。是为如来真妙法身。阴界不摄非有非无。一以有此身。为万化之本。故得于中无感不应。如冥室曦光随孔而照。光虽万殊之本之者一。所谓真法身也。若直指功德实相名为法身。此乃以法深理假名为身。非色像之谓也。上皆五身义。若以三身摄之。初二是报。次一是化。后二是法。又有义说有于九身。以三身各三故。法身三者。一真法界以为法身。本有三大故。故为三耳。修成为报身。同体大悲。名为化身。报身三者。真智所证故名法身。智德圆满即是报身。为十地所现故曰化身。应身三者。化必有体即是法身。故经云。吾今此身即是常身法身。三十二相八十种好等。修因所成即是报身。感而必形即是化身。或说有十。自有二义。一约十地所得十身。如胜天王经说。一平等身。二清净身。三无尽身。四善修身。五法性身。六离寻伺身。七不思议身。八寂静身。九虚空身。十妙智身。二约佛身之上。自具十身。即如下明。故疏云。一身多身经论异说。略示异义无厌繁文。疏。今说此经佛。为真为应为一为多。下第二假问征起。于中二。先问起后。若言真者下。征难。今初。但有两对。已含前后诸义。征难中先难真应。后难一多。初中有三。一约名。二约处。三约机。言为一为多者。二难一多。言多处别现者。如光明觉品云。如于此处见佛世尊。坐莲华藏师子之座。十佛刹微尘数菩萨。所共围绕。彼一一世界中。皆有百亿阎浮提。百亿如来百亿佛刹。亦如是坐等文是也。又云。如于此处见佛坐。一切尘中亦如是。佛身无去亦无来。所有国土皆明现等。疏。何以复言。而不分身者。出现品云。譬如梵王住自宫普现三千诸梵处。一切人天咸得见。实不分身向于彼。诸佛现身亦如是。一切十方无不遍。其身无数不可称。亦不分身不分别。疏。故说此经佛并非前说下。三总相会通也。于中二。上即遮非。后即是法界无尽身云下。显正。于中三。初总相显相。次对难会融。后结成难思。疏。真应相融一多无碍下。第二对难会融。于中分二先二句双标。后即卢遮那是释迦故下。双释。亦二。先释真应。后释一多。前中二。先此两句。唯释真应。通前约名为难。谓余教遮那是真。释迦是应。故经云。清净法身毗卢遮那佛。千百亿化身释迦牟尼佛。今既相即。明是真应相融故。名号品云。或云毗卢遮那。或名释迦牟尼。但名异耳。又华藏品中明。第十三重有世界。名娑婆。其佛即是毗卢遮那。故知融也。疏。常在此处亦兼通前。约处为难。谓常在此处。即他处故。远在他方。恒住此故者。二有二对。正明真应。兼显一多。而含有身土对。前约处为难。初作真应释者。以约应故在此。约真故周遍法界。故经云。佛身充满于法界。普现一切众生前。随缘赴感靡不周。而恒处此菩提座。初句即真。余三皆应。第四句常在此处。余三句即他处也。言兼显一多者。在此处即一。在他处即多。如不起一处遍一切处。处此菩提座一也。普现众生前多也。言含土者。此处即娑婆。他处即兼华藏。疏。身不分异亦非一故下。二释一多也。身不分异故非多。多不碍一也。亦非一故虽一。一不碍多也。上唯释一多。疏。同时异处一身圆满。皆全现故者。正释一多兼该真应。言一多者。以一身全现故。非一非多也。一身现多故。一不碍多。多现而常一故。多不碍一。如上已引。一身为无量。无量复为一。了知诸世间。现形遍一切等。又云。唯一坚密身。一切尘中现等。出现品云。如来于一成正觉身。普现一切众生数等身。成正觉等。而言同时异处者。若异时异处。容许一身次第遍游。今明同时异处决是多身。而是一身全现故非多矣。其犹一月一刹那中百川齐现。皆即一即多。又普现故非一。一月故非多故。智幢菩萨偈云。譬如净满月。普现一切水。影像虽无量。本月未曾二是也。故下光明觉品疏中。明有同时同处见。异时异处见。同时异处见。异时同处见。同异时处一人顿见等。言兼真应者。一身圆满即是真身。皆全现故。即是应身。又言全现者。非分现也。言分现者。如一身中现多头。头中有佛。腰现仙人等。即分现也。今言全现者。即此佛身。即一切身。即诸类身。全菩萨身。是佛身等。疏。一切菩萨不能思故者。结成难思也。兼对前约人为难。菩萨尚不能思。况人天能见耶。以离心缘相故。二十一种功德中。有无能测身。第八十经云。如来清净妙法身。一切三界无伦匹。以出世间言语道。其性非有非无故。虽无所依无不住。虽无不至而不去。如空中画梦所见。当于佛体如是观。由非真非应非一非多故。不可作真应一多等思也。故光明觉品云。佛身无生超戏论。非是蕴聚差别法。故难思也。又云无染无所著。无相无依止。体性不可量。见者咸称叹。其文非一。既云菩萨不能思。明唯佛境。疏。今先明十身。后彰无碍。下第四开章解释也。于中三。初上二句标。次言十下释。后以此身云下。总结周遍。疏。广显其相如第八地及离世间品辩者。如第八地中明。前十身各有十相。第二十身。即是前十之中第七。如来身之十相。又明前十身相作。谓随众生心之所乐。能以众生身。作自身。国土身。业报身。声闻身。缘觉身。菩萨身。如来身。智身。法身。虚空身。如上教迹中引。及一一释相。并在下文。言离世间品者。彼五十三中有十佛。即前第二十身。而名小异。彼亦会释。言十佛者。所谓成正觉佛。愿佛。业报佛。住持佛。涅槃佛。法界佛。心佛。三昧佛。本性佛。随乐物。第五十八中。又明十种见佛。即见前十佛文云。所谓安住世间成正觉佛。无著见愿佛。出生见业报佛。深信见住持佛。随顺见涅槃佛。深入见法界佛。普至见心佛。安住见三昧佛。无量无依见本性佛。明了见随乐佛。普受见。然无著等。复有十义。并至下当明。疏。一切尘中亦如是等。其文非一者。等取下半云佛身无去亦无来。所有国土皆明现。此即第五经普贤菩萨偈也。言其文非一者。遍于一经。如第六经云。毗卢遮那佛。愿力周法界。一切国土中。恒转无上轮。又云。一一微尘中。能证一切法。如是无所碍。周行十方国。又云。佛演一妙音。周闻十方国。众音悉具足。法雨皆充遍等。如是等用。无量无边。谓或现摄生。或现威仪。或现八相。或现三乘形。或现五趣形。或现六尘境。差别名号。业用多端。不可称说。法界微细。无不皆遍。故云周遍也。疏。二相遍无碍。谓上差别用中。各摄一切业用者。如上所明。摄生威仪行住坐卧。如不思议品云。如来一坐食已。结跏不动。遍于十方经一切劫。今明即此坐中便具行住及卧也。又如前现八相相遍者。岚毗尼林神。说如来受生云。善男子。当知我见佛于此四天下。阎浮提内岚。毗尼林园中。示现初生种种神变时。亦见如来于三千大千世界百亿四天下。阎浮提内。岚毗尼园中。示现初生种种神变。亦见三千大千世界。一一尘中无量佛刹。亦见百佛世界。千佛世界。乃至十方一切世界。一一尘中无量佛刹。如是一切诸佛刹中。皆有如来。示现受生种种神变。如是念念常无间断者。但是一重之遍。今此明一一相中皆具八相。如三十一经云。菩萨在母胎中。自在示现一切法界道场众会甚微细。菩萨在母胎中。示现一切佛神力甚微细。又离世间品云。佛子。菩萨摩诃萨。有十种甚微细趣。何等为十。所谓在母胎中。示现初发菩提心。乃至灌顶地。二在母胎中。示现住兜率天。三在母胎中示现初生。四在母胎中示现童子地。五在母胎中示现处王宫。六在母胎中示现出家。七在母胎中示现苦行。往诣道场成等正觉。八在母胎中示现转法轮。九在母胎中示现般涅槃。十在母胎中示现大微细。谓一切菩萨行。一切如来自在神力。无量差别门。佛子。是为菩萨摩诃萨。在母胎中十种微细趣。释曰。母胎一相之中。八相皆具。万德斯圆。故云相遍也。又上示三乘。今一乘具三。上示五道。今一道具五。例可知也。疏。三寂用无碍无私成故者。若取义显。应作思惟之思。今用无私之私。则表不偏为故。亦以无心于物故。谓常在三昧为寂。无方利物为用。即定即用故云无碍。如摩尼天鼓无心雨宝及出声。故不思议品云。一切诸佛于一念中。悉能示现一切三世诸佛。教化一切众生。而不舍离诸佛寂灭三昧。是为诸佛不可思议境界。又第一经云。身遍十方而无来往。第三经云。如来境界不可量。寂而能演遍十方。第四经云。广大寂静三摩地。不生不灭无来去。严净国土示众生。此树华神之解脱等。疏。四依起无碍无心顿现海印力故者。谓虽寂用无心不妨皆依海印之力。又正依定即起用故。贤首品云。或现童男童女形。天龙及以阿修罗。乃至摩睺罗伽等。随其所乐。悉令见众生形相各不同。行业音声亦无量。如是一切皆能现。海印三昧威神力等。疏。五真应无碍应即同法一味平等故者。释迦遮那无二佛故。吾今此身即法身故。第五经。云真如平等无相身。离垢光明净法身。智慧寂静身无量。普应十方而演法。又云。如来真身本无二。应物分形满世间。光明觉品云。如来非以相为体。但是无相寂灭法。身相威仪悉具足。世间随乐皆得见等。疏。六分圆无碍者。支分不碍全身。全身不碍支分。谓遮那一一身分。手足眼耳乃至一毛。皆有舍那全身。法界品云。如来一一毛孔中。一切刹尘诸佛坐。妙严品云。佛身一切相。悉现无量佛。普入十方界一一微尘中。以一毛之性不异全身故。故出现品云。佛子。菩萨摩诃萨。应知如来一毛孔中。有一切众生数等诸佛身。何以故。如来成正觉身。究竟无生灭故。如一毛孔遍法界。一切毛孔悉亦如是等。又如来眼等。皆遍法界。若分与圆异。分既有多。应有多个法界。合成一身。以分圆无碍故。一遍一切遍也。又法界品中。普贤毛孔支节亦然。疏。七因果无碍不碍现因故者。谓一一毛孔。现自遮那往昔本生行菩萨行。所受之身及所成事。亦现十方一切菩萨身云。及下经中眉间出胜音等尘数菩萨。又第一经云三世诸佛所有神变。于光明中靡不咸睹。第五经云。佛以本愿现神通。一切十方无不照。如佛往昔修治行。光明网中皆演说。第六经云。一一佛身中。亿劫不思议。修习波罗蜜。及严净国土。如是等文。其处甚多。疏。八依正无碍者。如上说因中释。又此身云即作一切器世间故。故经云。或作日月游虚空。或作河池井泉水。又或时作地水。或复作风火。相入相即六句。并如前释。疏。九潜入无碍等者。文中二。先标章。后入众生界下。释释。释有二义。一明佛入众生。二又亦摄下。明众生入佛。皆众生不知。故云潜入。今初有三。初一句正释。次如来藏下引喻。后故出现下。引证。喻中。众生真心名如来藏。随无明等缘作诸众生流转三界。而此真心自性不失。故胜鬘经云。不染而染难可了知。染而不染亦难可了知。若转以喻显者。如大海水因风成波。而不失湿性。佛亦如是。随众生感现万类殊形。而如来身不失自性。此以众生自法身作自众生。喻如来真身入一切众生。疏。故出现品下。引证。引其二文。初佛智潜入者。此以智身通证佛身。佛身随化文处盖多。今取潜入之义。故引出现耳。彼经云。譬如大海其水潜流四天下地及八十亿诸小洲中。有穿凿者无不得水。而彼大海不作分别我出于水。合佛智海水亦复如是。流入一切众生心中。若诸众生观察境界修习法门。则得智慧清净明了。而如来智平等无二无有分别。但随众生心行异故。所得智慧各各不同。今所引者。正取潜入之义耳。疏。又云众生心中等者。亦是彼品前文已引。疏。又亦摄下。上辩潜入。佛入生身生不知故。今明摄他。正摄他时不碍入他。故称无碍。疏。十圆通无碍等者。文中二。先别明。后总结。今初。以遮那佛融大法界。而为其身故。无不即。不待现身方名即事等。以法界之体无不包故。无不即故。令身亦然。若指相别说者。佛身色相即事也。全同法身即理也。即一即多乃有二义。一法身为一。应化为多。真应既融。故相即也。二此一处应即多处。应亦以体融。又即此一应为多应故。故光明觉品云。一身为无量。无量复为一。了知诸世间。现形遍一切。此身无所从。亦无所积聚。众生分别故。见佛种种身等。即依即正者。亦有二义。一以法性身土融无二故。二者有国土身故。即依。有智正觉等身故。即正。即人者。证法成人故。即法者。佛以法为身故。即此即彼者。不离菩提树而遍一切处故。既亦不离一切处而坐菩提树。可言即彼即此也。二义小异。彼此相即是同。又即此佛是他佛故。他亦是此。即情者。异木石故。即非情者。同色性作河池等故。非情即佛体故。蕴界入等若虚空故。即深即广者。无形绝相故。深量无不包故广。又量同空故广。离空相故深。故问明品云。如来深境界。其量等虚空。一切众生入。而实无所入。出现品云。譬如虚空遍至一切色非色处。一切如来亦复如是等广也。非至非不至深也。又如虚空宽广非色。而能显现一切诸色等。皆深广也。又妙严品云佛身普遍诸大会。充满法界无穷尽广也。寂灭无性不可取深也。为救世间而出现。具深广也。即因即果者。因无异果之因。果无异因之果故。十身之中。有如来身有菩萨身故。即三身即十身者。若以佛身上十身者。菩提身。愿身。化身。力持身。意生身。即三身中化身摄也。相好身。威势身。福德身。义通报化。法身即法身。智身义通三身。局唯报身故。即三是十。即十是三。若约融三世间十身。即三身者。如来身通三身。智身亦通三身。法身虚空身即法身。余六通法化。法身体故。随物应国土等故。疏。同一无碍法界身云。二总结成也。即以无障碍法界为体。含四法界何所不具。故无不即耳。则未有一法非佛身也。疏。以此身云遍前时处常说华严者。第三总结周遍也。上来第四开章释竟。疏。是知或说报身在色究竟约摄报说等者。第五会释余教也。文中三。初别会。二总非。三拣滥。今初。略会五文。一会起信唯识等文。起信论云。又是菩萨功德成满。于色究竟处。示一切世间最高大身。谓以一念相应慧。无明顿尽。名一切种智。自然而有不思议业。能现十方利益众生。藏和尚疏。引地论释云。一者现报利益。受佛位也。二者后报利益。摩醯首罗智处生故。自问云。何故他受用报身在此天耶。一义云。以寄报十王显别十地。然第十地寄当此天王。即于彼身示成菩提。故在彼天。余义如别说。天宫钞释余义云。二即四智圆满。唯识即实报成佛。此示高大身。即他受用。唯识为引摄二乘。令知菩提树下非是报身。且指彼为实报也。疏。今亦据二文之意及十地经文通之。故云约摄报果说。疏。或说报身在余净土约引摄者。即第二通涅槃央掘等经也。涅槃二十四。高贵德王菩萨品。明十功德中。第四功德。高贵德王难云。若有菩萨修大涅槃。悉作如是十事功德。如来何故唯修九事不修净土。佛答具修。末云。善男子。西方去此娑婆世界。度四十二恒河沙等诸佛国土。彼有世界。名曰无胜。彼土何故名曰无胜。其土所有庄严之事。悉皆平等无有差别。犹如西方安乐世界。亦如东方满月世界。我于彼土出现于世。为化众生故。于此界阎浮提中现转法轮。非但我身独于此中现转法轮。一切诸佛亦于此中而转法轮。以是义故。诸佛世尊。非不修行如是十事。善男子。慈氏菩萨以誓愿故。当来之世。令此世界清净庄严。以是义故。一切诸佛。所有世界。无不严净。释曰。既言为化众生居此阎浮提。无胜国土。是我严净。明指报身在余净土。言央掘经者。经文稍广。今略义引。谓佛答央掘云。我住无生际而汝不觉知等。央掘难云。若住无生际。何以生于此土。佛答云。东方有佛。汝往问之。当为汝说。央掘与文殊同往问佛。彼佛答言。彼释迦者即是我身。大意明余净土中佛。是证无生际者。今生娑婆是化现耳。故云在余净土。而疏言约引摄说者。不言严净华藏及周法界帝网之刹。不言此身周满法界。而言在于东方等。明是随宜引摄娑婆杂恶众生。令修净土之行耳。疏。或说舍那坐千叶华摄二地说者。第三通梵网等经。彼云。我今卢舍那。方坐莲华台。周匝千华上。复现千释迦。一华百亿国。一国一释迦等者。即以莲华台上。为本源卢舍那。千叶释迦复是大化。一释迦更有百亿。方为小化者。亦不言其身充满一切世间。普贤莲华。有不可说叶。量周法界。十地菩萨之华。尚量等百万三千大千世界。况如来耶。明知亦是他受用身。摄二地耳。以二地戒度圆满故为说戒以初地化百佛刹。则有百叶之华。二地化千佛刹故。华有千叶。若至三地应见万叶。四地亿叶。五地千亿。六地百千亿。七地万亿那由他。八地百万三千大千世界微尘数。九地百千万亿阿僧祇国土微尘数。十地不可说百千亿那由他佛刹微尘数。据上十地。百万三千尚犹略说。故知非显真极之身。疏。或说登地方见约胜机说者。即四通他受用身。登地之机为胜机耳。前别约二地。今通约十地也。疏。或分三异约体相用说者。第五通会三身也。若直说者。法身约体。报身约相。化身约用。然起信立义分云。所言义者则有三种。一者体大。谓一切法真如平等不增减故。二者相大。谓如来藏具足无量性功德故。三者用大。能生一切世间出世间善因果故。藏和尚释相大云。二种藏中。唯取不空如来藏也。用大者。谓随胜业约自体大用。报化二身约粗细之用。令诸众生始成世善。终成出世善也。释曰。依此解者。体相二大俱名法身。以性功德本自有故。用即报化。亦是约三大说。若各配者。一以不空之藏修成方显。为真报故用大中报。他受用故。显胜名报。若应约登地之机。亦是化故。疏。俱非此经真实之义。第二总非也。以十身圆融为实义故。疏。设分三十第三。拣滥也。云何拣耶。粗相约教而说。三身为权。十身为实。若不知三身即是十身。为不融前。权外立实故失经宗。第四依三昧。疏文分二。先立理正明。后对文略释。今初。先别显。后结成。初中下十住。疏。明入定意总有六义。一此三昧是法体故。即十地论意。二非证不说故。若不证而说。则是生灭心行说实相法。三总显法体非思量境故。明要忘心方契上义。前约显实。此约遮过。然上三义后后释于前前。大同小异。四观机审法故。须药病相当。方可说故。五为受佛加故。上四内因。此一外缘。因缘和合方能说故。六成轨仪故。即一向为生。上五自利。此一利他。今疏含具。初之二句。总相立理。非唯入定为物。出定亦然。宜见出者则出。宜见入者便入。故云唯物。圣无定乱故。云圣岂然乎。故净名云。不定不乱。疏。示轨后徒下。别显意也。此即第六意。疏。明将有说必须净鉴前理者。含前四意。静者离思量也。鉴者证法体也。静鉴前理者。观机审法也。前字兼机故。佛加可知。从定起而发言下。亦明非证不说。亦总显前六之胜用也。疏。故于诸会下。总结成也。九会说经。八会入三昧。第二不入故名为多。第一会普贤菩萨。入毗卢遮那如来藏身三昧。第三会法慧菩萨。入菩萨无量方便三昧。第四会功德林菩萨。入菩萨善思惟三昧。第五会金刚幢菩萨。入智光三昧。第六会金刚藏菩萨。入菩萨大智慧光明三昧。第七会如来自住刹那际三昧。第八会普贤菩萨。入佛华严三昧。第九会如来。自入师子频申三昧。第二不入者。未入位故。有云盖文漏耳。说世间法。尚须入定。况十信耶。若约所表前义无失。疏。有不入下。第二对文略释。不入之义。已如向说。其所入下。显胜超劣。寄位优劣所入不同。人法俱胜故。一一三昧皆尽法源。非如入初禅时。不入二三等故。以尽法源故。并感诸佛三业加等　　　　大方广佛华严经随疏演义钞卷第四　　　　大方广佛华严经随疏演义钞卷第五　　　　唐清凉山大华严寺沙门澄观述　　第五依现相。疏文分四。一总明大意。二显相不同。三别明放光。四料拣同异。今初。应有四句。一者随相。二者无相。三者无相不碍相。四者相即无相。法性寂寥。即第二句。无相之相。即三四句。下别明中有初一句。故应莫执无相。以斥诸相也。故下经云。如来非以相为体。但是无相寂灭法。身相威仪悉具足。世间随乐皆得见。十地经云。佛住甚深真法性。寂灭无相同虚空。而于第一实义中。示现种种所行事。所作利益众生事。皆依法性而得有。相与无相。无差别。入于究竟皆无相等。即其义也。疏。起教多端下。第二显相不同也。由所起教异故。能起相殊。如说法华。以放光动地雨华为相。将说涅槃。以声光遍照普告为相。如说般若。以散金华为相。今经具有诸相。华藏世界六种震动。雨于华云香云盖云鬘云璎珞云等。皆其相也。又现相品。现五种相等。疏。故诸会下。第三别明放光。于中文三。初总明。次然有二下。别显后随处放异总有十光各有所表至文当知者。重释随相。三中言十光者。第一会放于二光。谓现相品初。于如来众齿之间放种种光。二亦于此品放眉间光。第二会放足轮光。第三会足指放光。第四会足上放光。第五会膝轮放光。第六会亦眉间放光。第七会初不放光。而出现品放二种光。谓放眉间光加于妙德。放于口光加于普贤。第八会总。不放光。第九会亦放眉间白毫光明。初会七会各二光。八会不放故。故九会共有十也。言各有所表者。初面门众齿放者。表教道遐舒。金口所流。从佛口生。真佛子故。以是义故。于总处放也。又表咀嚼法味滋法身故等。眉间放者。通表一乘中正之道。足轮最下表信四义。一自下而上。信最初故。二最卑微故。三为行本故。四信该果海已满足故。第三会足指安住故。四足上依行故。五膝轮屈伸可回向故。六十地眉间。表所证十如具足中道故。七出现眉间。表出现中道。不住生死涅槃之二边故。又口放光。表佛口生真长子故。第八会不放。行依解发依解光故。或略无故。第九眉间。表证穷法界之中道故。广如下疏。故云至文当知。疏。其动地等下。第四料拣同异。庆前起后。二义不同。故取起后。不取庆前言如十地等者。九地初云。说此菩萨八地时。如来现大神通力。振动十方诸国土无量无数难思议等。既牒八地。明是庆前赞竟。便请第九地故。义兼起后。第六依说人。疏文分二。先总显来意。后开章别释。今初。先立理。然法有四种。教理行果。理法湛然无兴废。龙宫教海亦多长在。修行克果。则在于人。故般若论云。法欲灭者。修行灭故。然弘有二义。一者自行。二者转化。今取转化。下文云下。引证也。即第十六卷胜慧菩萨偈。具云。譬如暗中宝无灯不可见。佛法无人说。虽慧莫能了。故说者如灯。能照众生心宝故。疏。今此能说通三世间下。开章别释。于中三。初总明说人。次指文显说。后说仪不同。今初。总有四种。一明有三。二开三为五。三开五为十。四开十为无量。疏。开即为五者。开三世间中智正觉一。为三乘故。众生世间及器世间。仍旧不开。故为五也。疏。更开为十等者。以三世为三。微尘说为四。毛孔说为五。疏。器及有情各有分圆下。出为十所以。直语世界说。是器家之圆。若言微尘说。即器家之分。但言有情说。是有情家圆。若云毛孔说。即有情家分。言有情者。即含前佛菩萨声闻众生也。疏。此上诸说通三世者。上之七说。并通三世也。谓过去佛说。现在佛说。未来佛说等。疏。故普贤下。引证。言如是说等者。等取下句种种悉了知也。亦等余文。疏。广则无量法界品中类非一故者。法界品中。略明五类法界。皆有说义。五类之内一一复多。故云无量。言五类者一法法界。二人法界。三俱融。四俱泯。五无障碍。初中有十门。一事法界。二理法界。三境。四行。五体。六用。七顺。八逆。九教。十义。二人法界亦有十门。一人二天三男四女五在家六出家七外道八诸神九菩萨十佛。又事有多事。天有多天。神有多神。百一十城。三千知识等。故云类非一也。疏。如僧祇下。指文显说。言菩提树等。即器世界说。至文当知者。经云。其菩提树恒出妙音。说种种法无有尽极。而言等者。等取余文师子座说等。又等取尘毛之文。如善慧地云。或时心欲放大光明演说法门。或时心欲于其身上一一毛孔皆演法音。或时心欲乃至三千大千世界。所有一切形无形物。皆悉演出妙法言音。乃至云。或时心欲令不可说无量世界。地水火风四大聚中。所有微尘一一尘中。皆悉演出不可说法门。如是所念一切随心无不得者。上之所引。即器界尘毛等说也。疏。其能说下。三明说仪不同。指下文耳。第七依听人。疏文有二。先明大意。后即下诸众下。略指类别。疏。子期云丧者。列子云。伯牙善鼓琴。钟子期善听。伯牙鼓琴志在高山。子期曰。善哉。峨峨兮若泰山。志想流水。钟子期云。善哉。洋洋兮若江汉。伯牙所念钟子期必得之。伯牙游于泰山。又遇天阴卒逢暴雨止于岩下。心悲乃援琴而鼓之。初为霖雨之操。更造崩山之音。音曲每奏。钟子期辄穷其趣。伯牙乃舍琴而叹曰。善哉。子之善听。夫志想像犹吾心也。吾于何处以逃声哉。庄子加云。钟子期死。伯牙终身不复鼓琴。文选云。士为知己者用。女为悦己者容。明人之道术在遇知音。知音即听者。第八依德。本文三。初明大意。次略。有二类下别释。后若感者下拣滥。初中疏。川有珠下喻。内无得下合。后然唯约说者。拣定。第九依请人者。文二。先举无显有。后然有二下。别示请仪。第十依能加者。亦二。先总明大意。后然若佛下。别释所以。今初先立理。后指陈。前中借尚书意故。彼第四云。民罔常怀。怀之有仁。鬼神无常享。享于克诚。心冥至极下。指陈也。以入定契理故佛加耳。故下文中。以三昧力故。感十方诸佛现前等。别释中四。一总彰有无。二所以加者下。出加所以。三若尔僧祇随好下。释通妨难。四加有下。就类彰别。二中先征后释。释有三意。疏。欲显诸佛同加即同说故者。即第一意。若佛自说即不可言加。即但名自说耳。今由同加皆与智劝说。则显同说也。疏。一说一切说故者。第二意也。上显通方之法。此显圆融之教。然一经中。总具四句。今但举一以顺同加义。故言四句者。一者一说如僧祇等。二者一说一切说。如向所明。三者一切说是一说。如一切处文殊遍周法界同声说偈。显法无异故。四者一切说是一切说。如十方来证皆自叙云。我等诸佛所亦如是说。余三不顺同加故。疏不明耳。疏。亦显果海下。第三意也。佛表果海。菩萨表因故。故十地经云。此处难宣示。我今说少分。论经云一分。论释云果分不可说。但说因分。因分于果分为一分耳。疏。若尔僧祇下。三释通妨难。于中三。初设难。二释难。三遮难。今初也。疏。表微细下。二释难也。略举二意对前三意。言微细难知者。对前同说及一切说。前菩萨说。以受加故表佛同说。今以僧祇数量重重微细。唯佛能知。随好光明功德。一好一光能破地狱。三重顿圆故亦难知。唯佛能了。故佛自说。疏。超出因果故者。对前果海不可说也。前难中意云。若以菩萨表因。今佛自说应可。表果可说故。今答云。对果说因言因可说。因无果外之因。没同果海故。因亦叵说。如鸟迹同空迹亦叵说。因既非因。果亦非果。欲拂前因果之相。故佛自说。疏。然施设不同不应一准者。三遮难也。恐有难言。若今佛说。即表微细。余应是粗。此言超出前应系著故。此遮云。圣教施设。千差万别。各取一表不应克定。受加表于同说。亦非粗非著。佛说表细显超。亦不碍于同说。约表小异大旨全同。何不亡言触途生滞。故云不应一准。疏。加有二种下。第四就类彰别。于中二。先显别。后指文。前中显有三业者。口业劝说以益辩。意业冥加以益智。身业摩顶以增威。然意与智虽则是冥。以与身语同时。此二显彰以少从多故。三皆称显。冥唯与智故有不同。疏。普光法界下。后指文也。普光摄三会。谓二七八也。法界即是第九会故。此四会并唯有冥。由二七两会不入定故。故无显加。而文殊师利普贤菩萨。皆言承佛神力故是冥加。第八会普贤虽入三昧无有加分。但有作用发起故无显加。亦云承佛神力故有冥加。法界品。如来自入三昧不可有加。下普贤文殊有说无定故阙显加。皆承佛力故。能说能证故有冥加。疏。余皆具二者。即余五会。显必有冥者。释具所以。冥即未必有显。显即必有于冥。以如来有力有慈常冥加故。未定缘阙。不容有显故唯有冥。显加之时冥常不舍。又有意加故言必有。疏。余至下明者。谓冥显加相有多义门。随文具显也。第二藏教所摄。疏文分二。先总。后别。总中亦二。先总科后。今初下。牒释总名。引世亲摄论者。然摄大乘论。本论即无著菩萨所造。释有多家。此方有二本。即世亲无性。二菩萨也。大唐三藏俱译二本。各有十卷。梁朝真谛译。世亲释论。有十五卷。今称梁摄论。是释义大同小异。疏家随便引之。恐滥三本故。各以异名拣之。然依古德多引梁论。若今自取多引无性世亲。疏。谓摄一切所应知义者。即彼论自释摄义。所应知者。然论无别释。下广显论所明。即十胜相。谓一应知依止胜相。二应知相胜相。三应知入胜相等。十相皆言应知。即理事等法皆应知也。疏。摄即包含者。疏家转将摄义复释于舍。以前标云以舍摄故。故牒释也。疏言三藏下。第二别释分二。先三藏。后二藏。前中三。初总列。次初中下。别释。后然此三藏下。总显所诠。二中三藏即为三别。皆先标。后释。疏。今初亦名下释也。于中四。一会梵音。二叙古释。三叙古破。四会顺违。今初。言梵音素怛缆者。唐三藏译云。是中天之语。什公多译为修多罗。亦云修妒路。多通诸天什公是龟兹人近于东天。实叉三藏于阗国人多近东北。然什公亦游五天。随时所受小有轻重。语其大旨理则无乖。然前后三藏。多云修多罗也。梵音楚夏者。秦洛谓之中华。亦名华夏。亦云中夏。淮南楚地。非是中方。楚洛言音呼召轻重。今西域梵语有似于斯。中天如中夏。余四如楚蜀。西来三藏。或有南天。或有北天。或有中天。东西各异。疏。古译为契经下。第二叙古释也。于中五。一标名。二智论下。引证。三契谓契理下。会义。四即契理合机之经下。会六释以契对经。即名依主。以契经对藏。便名持业。五复云下。会傍正。疏有云。按五印度至斥于古德。经非敌对者。第三叙古破。此古即是静法寺苑公刊定记中义也。但言有云。即是刊定记主。若云古德。多是藏和尚。亦有此前诸德。此中总举先古诸德。又此中疏撮略刊定之意耳。刊定记叙古义竟。便云。今详诸论及以梵本。良恐不尔。所以者何。此中通辩。有三失故。一敌对翻名失。二以义为名失。三总别不分失。今疏所明即第一失。谓修多罗一名既含四实。线既敌对。经何得非。经亦是敌对。言非敌对。故云敌对翻名失。故今疏云斥于古德经非敌对。二以义为名失者。意云。经字是名。契字是义。以经有契理合机之义故。借契义。以助经名。而呼契经两字全作名者。即是以义为名失也。若是全名者。应云欲底修多罗。欲底之言。有其三义。一者契义。二顺古所行。三依正道理。今取契义。既无欲底之言。明知名无契字也。又举例云。如质多名心。集起为义。讵翻集起亦作名耶。意云。集起既非心名。契理岂是经目也。三总别不分失者。彼云。但藏部立名。各有两重总别。一谓三藏十二部为总名。修多罗等为别称。二谓修多罗为总号。毗奈耶应颂等为别目。古来相传。唯辩前门不论于后。今修多罗依藏部中总相业用。而立其名。余藏部名依藏部中别相业用。所以者何。修多罗业能贯摄故。余藏余部所诠所化。由此贯摄彼方成故。故涅槃十五云。始从如是我闻。终至欢喜奉行。一切皆名修多罗故。释曰。刊定记文犹似难见。今更为释。言各有两重总别者。如三藏中两重者。一云三藏是总。经律论为别。二修多罗是总称。调伏对法为别称故。三藏中修多罗即是总名。虽标总称即受别名。故云今修多罗依三藏中总相业用。古人不知此从总相得名。但谓为别。故云总别不分失也。又如十二部亦有两重总别者。一云。十二部经是总名也。谓修多罗祇夜等。即为别称。二云。修多罗是总名。祇夜等十一为别称。不取修多罗。以修多罗为总故。亦虽标总称。即受别名。是则三藏中修多罗。通于二藏。十二分中修多罗。通余十一故。若不通者。修多罗既称契理合机。余无此名应不契理合机。既俱契理合机。明知修多罗是从总相立名耳。三藏十二部。皆有两重总别。故云各有也。刊定之意亦有理在。今谓若十二部中修多罗。则通十一及于三藏。若三藏中修多罗名。唯通十二不通二藏。二藏之中有契合者。自属十二分中修多罗耳。思之以非苦要故。疏。略不叙。唯明初一。恐欲知根本故钞具叙耳。彼复破于远公三修多罗。至十藏品当说。疏。今更详之者。第四会顺违也。于中三。初全纵。次半夺。后出古意。今初。言古如所破者。经线俱为敌对而言线是经非故如所破。疏。若兼顺义下。二半夺也。纵其经是敌对。夺其不名圣教。是故一名含于多实。应须顺义立名。如仙陀婆一名四实。若译经中五味之处。应译为盐。若译经中王之所乘。仙陀婆者。应译为马。不可言水言器。今译佛经云修多罗。合名圣教也。言线言索非全惬当。故云经自属于席。经敌对应名圣教。梁摄已下。引文为证。即第一论。然此所引上两句全是论文。为成圣教下。乃取义释。以彼本论云摄大乘论即阿毗达磨教及修多罗。释论云。此言大乘者。欲拣小乘阿毗达磨。何不但说阿毗达磨名。复说于修多罗名。有阿毗达磨非是圣教故。此中意云。若但言阿毗达磨。拣滥不尽故。加修多罗言。拣异凡夫所造之论。明是圣教之论故。今引意者。本论牒修多罗。释论之中乃云圣教。明是译修多罗为圣教也。疏。古德见此方儒墨皆称为经。下出古意也。席经不顺本义。是故借耳。儒即儒教。夫子为主。墨即墨教。墨翟为主。亡身益物。是其所宗。如夏禹之勤用斯意也。儒有九经五经等。皆称为经。经者。常也。典也。圣人之言方得称经。此方既以圣人之言为经故。译圣教亦名经也。言双含二义者。即圣教及经纬义也。俱顺两方者。顺此方夫子等经。顺西域经纬圣教之经也。恐滥席经故。加契字以拣之耳。古人既以敌对为线。明知亦未了契经。半从义耳。故为允当。疏。二显相下。此中大意。取其一名四实。以会杂心五义。便是显修多罗之相。文中三。初总举包含。二故杂心下。正会五义。三总上五义下以义贯通。二中即杂心。第八修多罗品云。修多罗者。凡有五义。一曰出生。出生诸义故。二曰涌泉。义味无尽故。三曰显示。显示诸义故。四曰绳墨。辨诸邪正故。五曰结鬘。贯穿诸法故。如是五义。是修多罗义。今疏引初二义不次者。依古疏引。取义便耳。疏。总上五义不出贯摄。于中二。先总释贯摄。后彰所贯摄。前中有三。初标义。二引证。三释所引。疏。故佛地论第一者。二引证也。全引论文。更无所少。而次下对所诠云。应知此中宣说佛地。饶益有情。依所诠义。名佛地经。如缘起经。如集宝论。意云皆从所诠也。疏。此或贯摄通所说所化下。三释所引论也。释有二义。一通。二局。上即通也。言二义通所说者。谓贯穿所说之法。摄令不散故。故下疏引瑜伽。云摄取圣语。言二义通所化者。贯穿所化众生心行。摄取不舍故。局义可知。疏。又世亲摄论下。第二彰所贯摄之法。于中二。初引摄论正释。后例同指余。前中即彼论第一。文中亦二。先引论总标。后依者下。引论别释。释标四义则分为四。初释依中。举其三事。一于是处者。即说经处。如佛在摩竭提国等。二由此者。即说经因缘。即所被机等。如十地经。由十方佛加。解脱月请等。三为此者。即说经意。如发心品云。为欲显示佛法故。为以智光普照故。为欲开阐实义故等。故梁论云。是处是人是用。疏。相者。谓世俗谛相。胜义谛相者。谓世尊说法。有何相貌。诸佛唯依二谛为众生说。更无余相。疏。法者。谓蕴界处等者。即所诠法门轨持之法。一一皆通二谛。蕴即五蕴。界即十八界。处即十二处。缘起即十二因缘。谛即四谛。食即四食。如世亲论第十初说。静虑即四静虑。无量即四无量。无色即四无色。解脱即八解脱。胜处即八胜处。遍处即十遍处。菩提分即三十七品等。无碍解即四辩才。无诤即无诤三昧。等者。等余法数。并下经文广有其相。疏。义者随顺密意说等者。义名所以。世尊说法。或显了说。或密意说。如说一切皆空。此就第一义说。凡夫不解谓无俗谛等。亦如四意趣四随等。梁论释义云。义者所作事故名义。生道灭惑是事。此意云。佛所说经。但令众生生道灭惑。以为其义耳。亦佛之意趣也。疏。瑜伽二十五。显扬二十等者。二例同指余。先例同。谓彼二论皆云素怛缆者。谓佛世尊于彼方所。为彼有情。依彼所有诸行差别。演说无量蕴相应语。乃至广说。结集法者。摄取圣语为法久住。以美妙言次第结集。贯穿缝缀。能引义利。能引梵行真妙实义。是素怛缆。疏。余义至十二分中当明者。下有异名有四。一依仁王二谛品名为法本。二依梁论名为圣教。三依成论名直说语言。四依智论第二。但名为经。四中疏文已有二四。初三二名在十藏品。又三局十二分中修多罗。故此不释。又远公立三修多罗。一总相。二别相。三略相。刊定记。破于后二。并在十藏品中。故云余义等。第二毗奈耶藏。疏。文分二。初总科。后前中下。别释。于释名中二。先正释。后辩异名。今初。疏。此翻为调伏者。准刊定记云。义翻为调伏。若敌对翻。正称为律。若素律师疏云。梵曰毗尼。或云鞞泥迦。毗那耶。鼻那夜。此等皆由梵音轻重不同。传有讹略不得正名。正曰毗奈耶。此云调伏。疏。毗尼或翻为灭下。二辩异名。于中有四。今初。名灭者东塔。又云毗腻多。此云已调伏。当其灭义故。母论第一云。灭诸恶法。故名毗尼。释曰。若依此释。则毗尼但是毗腻多之言略耳。则与毗奈耶。调伏之义有乖。而上又云。毗尼。鞞泥迦等皆梵音轻重。则毗尼亦是毗奈耶略称。含其调伏与灭二义耳。故疏云。毗尼或翻为灭。疏。灭有三义等者。释义。一灭业非者。不杀盗等故。律中有犯毗尼。有诤毗尼。二灭烦恼者。是发业之本故。律云为调伏贪嗔等令尽。是故世尊制增戒学。三得灭果者。即无为果故。戒经云。戒净有智慧。便得第一道。疏。或名尸罗等者。第二名也。即双从因果得名。疏。亦名波罗提木叉等者。第三名也。言拣异定道者。非是定共道共二戒。是远离羁缚业缘。名为解脱。疏。亦翻为随顺解脱者。即第三名中别义也。故遗教经云。戒是正顺解脱之本。故名波罗提木叉。又相续解脱经云。五分法身。名为解脱。梵云。毗木叉。若涅槃解脱。梵云木叉。依此亦可双从因果得名。随顺是因故。又刊定记云。离过无障。名无木叉。业用无碍名毗木叉。又云。复有异名。名优波罗叉。此西域外道律名。又名刺阇尔地(地字音提)此西域王法律名。疏。后显相者下。显相文二。先指前总说。谓制伏过非及灭恶等。即行止行调练三业。性善守信等。通于止作。毗尼以止恶作善为宗。律宗其唯持犯故。以止作总为显相。疏。若别说者下。二论别释。言广如彼论者。论云犯罪者。谓五众罪。等起者。为无知故。放逸故。烦恼盛故。不尊敬故。而犯诸罪。还净者。谓由意乐不由治罚。如受律仪。出离者有七种。一各各相对说悔所犯。二誓受治罚。谓受学等。三等有妨害。为先制学处。后由异门。还复开许。四别立止息。谓僧和合还舍所制。五转根。谓苾刍苾刍尼转男女形故。舍不共罪。六由真实观。谓作殊胜法嗢拖南等。诸行相观。七由法尔得。谓由见谛法尔而得谓无小随小罪。应知毗奈耶。复有四义。一补特伽罗故。世尊依彼制所学处。二制立故。谓告白彼补特伽罗所犯过已。大师集僧制所学处。三分别故。谓制学处已。更广解释先所略说。四决择故。谓于此中决判所犯。云何有罪。云何无罪。然明了论。释无小随小罪。自有二说。一云小谓第二篇罪。随小谓二种方便罪。一云小谓性罪。随小谓诸戒中制罪。问今明大乘。那引小教有。答云。理实三藏大小不同。今且就引接教说。古来同此。今更一解。谓持心虽异名意大同。故得引小。又上所引论名。分明易晓故。又上云如受律仪者。梁论云。如本受持对治。第三阿毗达磨藏文中二。先标。后释。释中三。初辩名。二显相。后异名。初中二。先得名。后释名。前中先释法。后释对。前中即取俱舍意释。故论云。能持自性故名为法。若胜义法唯是涅槃。若法相法通四圣谛。是善是常故名为胜。即释彼论也。相者性也状也。二俱名相者。亦释彼论也。以四圣谛中灭谛是理。而皆云相者。灭谛之相。即体相也。余三约相即相状也。疏。法既有二下。释对。亦取论意。彼论云。此能对向。或能对观故。为此属之。疏。其能对者下。出对法体。亦取论意。故论颂云。净慧随行名对法。论曰。慧谓择法。净谓无漏。净慧眷属名曰随行。如是总说。无漏五蕴名为对法。疏。由对果对境分二对名等者。释疑。疑云唯一净慧。何有二对之名。故为此通。疏。慧但是对而非是法。非所对故者。拣滥。此是古德解释。意云为分能所故。言慧但是对。若据法能持自性。慧何非法。故今拣云非所对故。疏。言对法者下。二释名也。即会六释。法之对者。依主释也。疏。故对法藏特名慧论者。若据所对所依。应名法论。慧依于法。慧为其主。故名慧论。故所诠中诠于慧学。疏。旧译已下出其异名。兼成上慧义疏。世亲摄论云下。第二辩相。于中二。先总。后对。义同前下。别释数者。数字通去入二声。此取去声。数数宣说者。数即入声。自相者。如色变碍为相。受以领纳为相等。共相者。共有无常苦空等。广如十地疏明。疏。论处所等者。即瑜伽论说。论有七例。颂云。论体论处所。论据论庄严。论负论出离。论多所作法。亦如初地中辩。言能胜伏他论者。胜约能立。伏约能破。故梁论云。伏者此法能伏诸说。立破二能。由正说依正等方便故。云通者梁论名解。由阿毗达磨。通修多罗义。易解了故。亦名已下。三辩异名。文处可知。问曰。三藏前二。是佛所说。后一论藏。是菩萨说。是则如来不说三藏耶。答婆沙最初即有此问。问曰。谁造此论。答佛世尊。谁问谁答。或云舍利弗问。或云诸天问。乃至或云化比丘问。佛答。若尔何以云迦多演尼子造。答。造彼讽诵耳。有云。亦是彼说。是则论藏。有是佛说。有是菩萨说。取经中义广以释之。以本统末。亦佛说三藏耳疏。然此三藏约其所诠下。第三总显所诠也。疏。如摄论说者。亦是世亲摄论第一。论云。又能说三学故。立素怛缆藏。能成办增上戒增上心学故。立毗奈耶藏。谓具尸罗。即无悔等。渐次能得三摩地故。能成办增上慧故。立阿毗达磨藏。谓能决择无倒义故。梁论亦同。疏。兼各通三者。经中戒慧其文非一。毗尼增三文云。云何增戒学。所谓增心学增慧学。是名增戒学等。疏。第二明二藏等。疏文有四。一标二即。由前三下。释三故。庄严下引证。四此就二乘下。出所以。于中分三。初正出为二所以。次若约教行别故下。出三乘三藏不同。后又由缘觉下。重成二藏之义。疏。即大小半满不同者。诸经论中多以大小相对故。分大小经律论。别大乘之中有大乘经律论。小乘之中有小乘经律论。别华严般若等为大乘经。菩萨戒善戒经等为律。瑜伽智度等为论。小乘四阿含等为经。五部律为戒。婆沙等为论。故大小三藏迢然不同。言半满者。即出涅槃。北经第四。如来性品文云。善男子。譬如长者唯有一子。心常忆念怜爱不已。将诣师所欲令受学。惧不速成寻便将还。以爱念故。昼夜殷勤教其半字。而不教诲毗伽罗论。何以故。以其幼稚力未堪故等。下合云。所言一子者。谓一切众生。如来视于一切众生犹如一子。教一子者。谓声闻弟子。半字者谓九部经典。毗伽罗论者。所谓方等大乘经典。以诸声闻无有慧力。是故如来为说半字九部经典。而不为说毗伽罗论。方等大乘。善男子。如彼长者子年既长大。堪任读学。若不为说毗伽罗论何名为藏。乃至云。今我亦尔。为诸弟子说于半字九部经已。次为演说毗伽罗论。所谓如来常存不变。上即经文。半满是喻。大小是法。余义可知。又西方三藏之外加一杂藏。谓陀罗尼五明论等为四藏。大小俱有则有八藏。若六波罗蜜经说有五藏。小乘三藏及杂藏为一藏。大乘为一藏。故为五藏。若大开为三即有七藏。三乘各三便是九藏。加一杂藏便为十藏。三乘各四应十二藏。疏中。第二明所摄下。文中有二。初明彼摄此经。后若约下。明此摄彼藏。文并可知。上来藏摄竟第二明教摄中。疏。二者诸宗立教等者。由前经藏有权实等。故有此门。于中三。一标举将说。二总辩深玄。三开章别解。今初可知。疏。夫教海冲深下。二总辩深玄。有标释结。今初。教海总含深广。文略语深。法云智光略明深广。下经云。一切诸佛云雨说法。唯十地菩萨。能安能受能摄能持。佛刹微尘法门海故。云雨说法故。夜摩偈赞品。胜林菩萨云。譬如孟夏月。空净无云翳。赫日扬光辉。十方靡不充。其光无限量。无有能测知。有目斯尚然。何况盲冥者。诸佛亦如是。功德无边际。不可思议劫。莫能分别知。故云智光无际。妙辩叵穷者。法华云。诸法寂灭相。不可以言宣。是法不可示。言词相寂灭。故四辩八音。不能谈其状也。普贤行愿云。如来功德。假使十方一切诸佛。经不可说不可说佛刹微尘劫。相续演说不可穷尽疏。以无言之言至无穷之机者。二释即出叵穷所以。全依体上起大用故。非是无言非在言故。然能说之妙。谓无言之言。所说之深。谓言绝之理。故经云。了法不在言。善入无言际。而能示言说。如响遍世间。法华云。以方便力故。为五比丘说等。以无变之变者。能说多端故。下经云。一法门中无量门。无量千劫如是说。所演法门广大义。普运光天之所了等。应无穷之机者。所感非一故。故九地云。如是乃至不可说世界所有众生。一刹那间。一一皆以无量言音而兴问难。一一问难。各各不同。菩萨于一念顷悉能领受。亦以一音普为解说。各随心乐。令得欢喜等。菩萨尚尔。何况如来。出现品云。如来音声亦复如是。普入一切处。一切众生。一切法。一切业。一切报中。而无所住者。即无变之变也。又云。佛子。如来随一切众生心行欲乐。无量差别出若干音声。而转法轮者。即应无穷之机也。广如下说。是知如来教法。能深能广能高能远。其犹大海周天虽涉而难越。孤峰四绝可仰而叵升也。疏。极位所承凡情难揖者。三结成难思。揖由测也。九地已下。皆测量不及。唯十地菩萨位极能承故。十地经云。譬如娑竭罗龙王所[雨/注]大雨。唯除大海余一切处。皆不能安。不能受。不能摄。不能持。如来秘藏大法明大法照大法雨。亦复如是。唯除第十地菩萨能安能受能摄能持。余一切众生声闻独觉。乃至第九地菩萨。皆不能安不能受。不能摄不能持。第五经云。佛子众会广无限。欲共测量诸佛智。诸佛法门无有边。能悉了知甚为难。喜目云。诸佛法海无有边。我悉一时能普饮等。证上可知　　　　大方广佛华严经随疏演义钞卷第五          
