　　　　大方广佛华严经随疏演义钞卷第二十六　　　　唐清凉山大华严寺沙门澄观述　　疏。土既不同下。第二释文于中四。一蹑前生起。二正释经文。三料拣解妨。四次第钩锁。疏。初三者下。第二正释经文释第一句疏。文有二。一正释。二解妨。今初。言一切净秽者。此通三土唯除法性。以言通慧力所成故。此即偈文智慧神通力如是也。言为物而取拟将普应者。除自受用皆为物故疏。佛应统之下解妨。此有二妨。一皆名佛土妨。谓土有净秽秽岂佛土。故今答云。秽亦佛土。三界朽宅属于一人。娑婆杂恶居华藏内是我佛土。二然就佛言之。故无国而不净者。通于秽土称为净妨。此由净名经中。宝积愿闻得佛国土清净。而佛答云。众生之类是则不拣净秽秽亦净土。故生疑云秽名佛土。就佛统之秽名净土。复据何理故有此答。然佛土皆净。所以身子见丘陵坑坎。佛言我此土净。而汝不见。言既即秽而净故。不思议者。即以上义会下偈文。偈云。世尊境界不思议故。疏。若是法性即本识等者。约如来藏随缘成立净秽诸土。如三昧品引楞伽说。此从通相不局众生。亦不局佛。若云法尔者。即法尔道理如十地说故。疏。会二文于理可见。疏。业有善恶下。先总释。后净名下。后引证。引三经四文。净名有二皆佛国品。初云以万行为因者。经云。宝积。当知直心是菩萨净土。菩萨成佛时不谄众生来生其国。深心是菩萨净土。菩萨成佛时具足功德众生来生其国。菩提心是菩萨净土。菩萨成佛时大乘众生来生其国。次列六度等。故云万行为因。二又云众生之类。是菩萨佛土等者。亦是此文。次云为法性虽一下。双释上二。疏文有三。初随业成异。释上万行为因。此是土因。二佛随异类取土摄生释上文。又云众生之类是菩萨佛土。此是土缘。三涅槃下。别引他经成其初义。就第二中亦具引文。佛国品宝积献盖。佛为现变化净土相。便求其因故。初问云。愿闻得佛国土清净举果也。唯愿世尊说诸菩萨净土之行(征因也)佛答云。众生之类是菩萨佛土(标也下征释文)所以者何。菩萨随所化众生。而取佛土。随所调伏众生。而取佛土。释曰。上二句总明取土一向为物。经云。随诸众生应以何国入佛智慧。而取佛土。随诸众生应以何国起菩萨根。而取佛土。释曰此明土异之由。下经征释云。所以者何。菩萨取于净国。皆为饶益诸众生故。释经意云。菩萨修因取土皆缘众生。若无众生取土何用。此皆他受用土。及变化土缘故。唯识中二土皆以利他行成。明为物取故。彼经举喻。欲造宫室须依空地。若无虚空终不能成。欲修净土必缘众生。若无众生无修土处。疏。涅槃微善者下。别引他经成其初义。即二十一经高贵德王菩萨品。琉璃光菩萨从不动世界而来。无畏菩萨问佛。此土众生当造何业。而得生彼不动世界。佛以偈答广列十善。一一皆生。言微善者。彼有偈云。若于佛法僧供养一香灯。乃至献一华。则生不动国。若为怖畏故。利养及福德书是经一偈。则生不动国。又云造像若佛塔。犹如大拇指。常生欢喜心。即生不动国是也。疏。观经三心者。有三种。三心第一佛为韦提希现净土竟。韦提希愿生求因。佛言欲生彼国当修三福。一者孝养父母。奉事师长。慈心不杀修十善业。二者受持三归具足众戒。不犯威仪。三者发菩提心深信因果。读诵大乘劝进行者。如是三事名为净业。佛告阿难及韦提希。汝今知不。此三种业。过去未来现在。三世诸佛净业正因。释曰。若具此三何净不致。然以生就佛总名为生。如上引直心是菩萨佛土。菩萨成佛时不谄众生来生其国。第二上品上生文中云。若有众生愿生彼国。发三种心即便往生。何等为三。一者至诚心。二者深心。三者回向发愿心。具足三心者。必生彼国。第三云。复有三种众生当得往生。何等为三。一者慈心不杀。具诸戒行。二者读诵大乘方等经典。三者修行六念。回向发愿愿生彼国。具此功德。一日乃至七日。即得往生。释曰。第三三心多同初三句。而合初二开其后一。此上诸心。非但得生彼国而为生因。亦能成彼净国得为修因故。观经云。三世诸佛净业正因故。今引为佛国因也。疏。上三初一因二缘三因者。然因略有二。一变化因。即第一如来通慧。二感净刹因。即是第三。缘亦有二。一约境利物众生为缘。二摄境从心皆自识变。此中第二义而是真心随缘变耳。疏。次四别明有因有缘者。如镜智所成是缘变化土因。通因通缘。佛以生为缘生以佛为缘。疏。众生菩萨共构一缘者。上已总明即是直心是菩萨净土等。若菩萨自修直心。众生谄曲何由得生。是故劝物同修直心。故菩萨以直心之因。取直心之土。以应直心众生为同构一缘来生其国。万行皆然故云随其行业。言凡圣同居者。即变化土。若他受用唯圣所居。变化之土凡圣同居有二意。一就机化故。二于凡身中初证圣果。尚亦为居之。疏。三四二种他受用土因者。略如上引唯识论文。唯识一向就佛说因。今通菩萨。谓佛因中修此二因。成他受用。即是佛因。二住地菩萨修此二因得他受用。约菩萨因。初地八地地经广说。疏。胜解印持随心转变者。胜解以于境印持为性。印持万境随心转变。疏。一善根所流因中者。即圆融修行自他二利无障碍行。故得尔也。疏。其法性土下。第三料拣妨难。问上之十句含于四土。何以特明三土因耶。故为此释。次复问云。四土之外别说圆融应有五土。故今答云故。其后三但融他四即是我宗。非别有体。其圆融之因亦如上说。又说净土总有二义。一者行净业为因感净相果。二以德业为因感自在净果。行业始自凡夫终至十地。德业始起不动。终至如来故。第二别明是行业净。第三融摄。是自在净。第一总明具斯二净故。疏为三。疏。又此十事下。生钩锁偈中。疏。成唯识下。此下之文前已总引。今当略释大圆镜智相应净识。即果位第八此是依因。依此顿变故。由昔所修下。此是行因。从初成佛下。辩其果相。初明竖长。后周圆下。明其横广疏。论云。谓平等性智等者。上已具引。先智后行俱是缘因。亦以行为因以智为缘。故云因缘。亦上二皆因。随十地菩萨为缘。如上随所化众生等变化为净土。即是果相。初地见刹等百三千。故名为小。二地即千三地万等。后后大于前前。前前即劣后后渐胜。下所引地义并如本品。疏。又第七偈依中有依下。以义料拣成无碍行门。此即贤首华藏观意。彼有五门。一成立因缘。正当此门起具因缘。二相状布列。即华藏品风轮香海等。三具德圆满。四依正融摄。五摄成观智。今疏有二。先牒经略明即彼第四。二从然其无碍通有十种下。即彼第三但解此二自成观智。略无第五。然彼具德指一香树。亦明十义。一此香树即佛智身德。二即转法轮。三事理无碍。四悲智德。五难思德。六体用无碍。七定乱无碍。八微细德。九佛境界德。十缘起无碍德。而内外相参以成十门。亦不引证。今为顺经加减废立皆引文证。而具事理事事无碍。疏中有四。初总摽。二诸教说土下立意。或是无常者。通大小乘。或云心变。唯是大乘理事悬隔明非实教。三一事理无碍下。开门别释。一中引经即第十经偈末句云。安住于空虚今但取庄严为事法界为理无差别言即是无碍。二成坏中不引文者。义易了故。亦是此偈故云一一。刹种中劫烧不思议所现虽败恶其处常清净。三中经云。体相如本等者。即第八经释刹种章偈。及后四相入中所引。即前偈前半具云以一刹种入一切。一切入一亦无余体相。如本无差别无等无量普周遍。五相即无碍证文即第七经。六清净珠玉等即第八香水河偈。具云清净珠玉布若云一切香河悉弥覆其珠。等佛眉间相炳然显现诸佛影。今但取初后二句。是显微细之义。七隐显中略不引经。以义多故。即此中偈。随心造业不思议一切刹土斯成立。即其义也。以同处异见故不可思议。又形状偈云。一切尘中所现刹皆是本愿神通力。随其心乐种种殊于虚空中悉能作。释曰。既一尘随乐种种皆作则隐显自在也。然疏文中略出二种隐显。一染净隐显。如感娑婆者。对华藏而见娑婆。则净隐染显。感华藏者。对娑婆而见华藏。则染隐净显故。摩竭提国其地金刚等。二明异类隐显。如须弥山形世界。一类显时江河等形即皆隐也。长刹显时短刹则隐。余可例知。八重现无碍亦不引文。以华藏世界所有尘一一尘中见法界已频引故。若更引者。依住偈云。或有国土周法界清净离垢从心现如影如幻广无边。如因陀罗各差别等。九所引即第八经释小海中偈十中。又下文云。即第八经河间树林偈。疏。此十无碍下。四结释六相之义。略如前说广如十地别章。疏。如何广大下。随难别释。释第八九有二义释。前通诸教。后由无漏下。即事事无碍宗故。上普贤云。一切刹土入我身所住诸佛亦复然。汝应观我诸毛孔。我今示汝佛境界等。疏。所现国土似彼报故重重而现。不离一毛者。如十盏灯共照一毛。则一毛之上有千重光也。准喻思法。疏。第四刹体中诸教不同下。即五教出体释有二意。一则别配八微是小乘。唯心是始教。法性是终顿二教。或一切法是圆教。二则通明圆教具于四义。顿教唯法性小乘唯八微。始终二教通于前三。若三各别即二是始教。若三无碍性相圆融即是终教故。法相宗出体之别。一法性土。以真如为体。二实报土。力无畏等。一切功德无漏五蕴以为体性。若摄相归性亦真如为体。三色相土。摄境从心自利后得智为体故。佛地论云。最极自在净识为相。相即体相。若约相别即四尘为体。四他受用土。摄境从心利他后得智为体。摄相归性亦以真如为体。若约相别亦是四尘。五变化土同前他受用体。是知始教具用三法。圆教则以性融相相无碍故通一切法。则事事无碍而为其体。是故疏云。今皆具之。次引经具收。后融无碍。疏。第五段刹庄严中至或宝为严等者。然庄严有三。即名三净。一处所净。即众宝为严。二住处众生净。即人宝为严。三法门流布净。即以法为严。对文可知。疏。第六段明刹清净。疏文有四。一总摽大意。二别显其相。三对教拣定。四对文拣滥。今初。言唯约净者。以言清净故不同形等。通于染净。言行致者。即生公意。彼净名注云。行致净土非造之也。造于土者。众生之类矣。十四科中释致义云。问云何致而非得耶。答夫称致者。体为物假虽获非己。释曰。谓因他而得故名为致。谓佛修万行直趣真极不取色相。他受用等因他众生。遂以大悲为物取土。故云行致。既因万行而致于土必招净也。疏。然净有二下。第二别显其相。展转开之乃成四重。皆以方便为因清净为果。第一对中言以六行为方便者。谓厌下苦粗障。欣上净妙离故。以色无色界而为净土。疏。此复二种下。第二对二乘净土玄中已明。疏。然出世上上净中下。第三对言仁王经等者。即菩萨行品。波斯匿王赞佛。此前一偈半云。正觉无相遍法界。无生忍尽智圆明。寂照无碍真解脱。大悲应现无与等。湛然不动常安隐。光明遍照无所照。三贤十圣住果报。唯佛一人居净土。在文易知。若璎珞经亦云。佛子有土名一切贤圣所居之处。是故一切众生一切圣贤。各有自居果报之土。若凡夫众生住五阴中。为正报之土。山林大地名为依报之土。初地圣人亦有二土。一实智土。前智为住后智为土。二变化净秽经多劫数量应现之土乃至无垢地土亦如是。一切众生乃至无垢地。尽非净土住果报故。唯佛独居中道第一法性之土。是故我昔在普光堂。广为一切众生说净土门。以上二经唯佛为净。疏。未极之中下。第四对也。言永绝色累者。即生公十四科净土义云。夫未免形累者。八地已前在生空观。即净土出即居秽土。八地已上长在生空。即长在净土。故须托土以自居之。八地已上永绝色累。照体独立神无方所。土复何为。意云。八地净无生忍得色自在。舍于分段故云永绝色累。一切世间出世间心悉不现前。故云照体独立。称性普周故云神无方所。神即心神。易云。神者。妙万物而为言者也。故神无方而易无体。既无色累。故其土相难以名目。疏。七地已还等者。未出三界者。依直往者。未舍分段故。无漏观智有间断者。即六地已下若至七地观无有间。依十地经六地已下为染。八地已上为净。七地亦名中间。亦可名染亦得名净。或非染非净。今取染义故非纯净。疏。若依瑜伽下。第三对教拣定可知。疏。然净方便下。第四对文拣滥。于中有二。先对此文。上来四对。皆约清净为果方便为因。今以义通方便亦果。亲近善友即是方便。今得人宝为严则兼于果故。极乐等土诸上善人俱会一处。是等流果也。疏。然望庄严下。第二对前文拣也。如庄严中云。或以说一切菩萨功德庄严与此增长广大功德云遍法界故文同。又彼偈中多举因显果。与此长行同。此云慈悲广大遍众生。以此庄严诸刹海。与庄严同起具因缘。诸净刹因与此长行修净因同故。为此拣。疏。文有二。一明门别。谓所用虽一用处不同。犹如说法在布施门名为法施。在智慧门名为方便等。疏。又起具下。更以别理拣于二门。则具缘是通此处则局故。前疏。云唯约净也。对于庄严则多少不同。如多药和合从疆得名。定中有慧但资于定。慧中有定但名般若等。故云彼多约果。此多约因。从前多修善者亦从多少。前则以因对果论其多少。此则唯就因中自有多少。前云菩萨无边功德海。及普贤行愿。诸佛子等众生劫勤修习此多修善也。今乃文。云净修广大诸胜解成就方便清净力。即治恶多。文显可知。疏。如善财夜神处说。即七十三经大愿精进力夜神善财初见。起于善知识同已等十心。便得佛刹微尘数行。所谓同念心常忆念十方三世佛故。同慧心分别决定一切法故等。广如彼说。此下数段皆如十地经文。疏。前半方便。后半清净者。以各下句有方便清净言故。言皆上句果下句因者。从多分说。则方便为因清净为果。若从通说俱通因果。方便约因。善巧出生于土。方便约果。依正业用是净土相清净。约因离诸障盖。清净约果无有三恶八难等故。疏。初二随彼类者。如佛出娑婆但可丈六。若生极乐无量由旬。不可以无量由旬之如来。以化三尺身众生。丈六之佛化万丈之人寿。亦然矣。居于此刹不满百年。弥陀人民寿皆无量。然此一对亦通化机多少。次一缘广狭者。缘广则刹广如文殊普贤之邦。缘狭则刹狭如迦叶光德之国。四宜闻三则秘一乘之妙宝。宜闻一则废羊鹿之小车。五根熟者。化多如释迦之化。未熟则化少如须扇多如来亦是因中缘广狭故疏。一念与劫下。释唯心方便之义。然一念与劫。并由想心。此有二意。一者由有想念。即有刹那。积此刹那终竟成劫。心想若灭生死长绝。此顺经文。二者一切境界皆依妄念。而有差别。若离心念则无一切境界之相。此顺经意。成唯心观是故。疏云。心想不生长短安在。无长无短即心体清净。是以经言以一方便皆清净也。此约真性故。第三句是不坏相义。相性无碍刹海义也。疏。二唯约住劫之中居人善恶。复有二义。一约众生引因所得。二约菩萨居中作用。心纯善故染净交彻耳。疏。一遇恶缘故净变为染。即是劫中染污众生住故。七十二经云。往昔此城邑大王未出时。一切不可乐犹如饥鬼处。众生相杀害。窃盗纵淫佚。两舌不实语无义粗恶言。贪爱他财物嗔恚怀毒心。邪见不善行。命终堕恶道。以是诸众生愚痴所覆蔽。住于颠倒见上恶缘也。天旱不降泽以时无雨故。百谷悉不生草木皆枯槁。泉流亦干竭。大王未兴世河池悉枯涸。园苑多骸骨望之如旷野即劫变也。疏。粳米自然生等。即是上经次文云。大王升宝位广济诸群生。油云被八方普雨皆充洽。乃翻十恶成十善也。其中翻偷盗云。往昔诸众生贫穷少衣服。以草自遮蔽饥羸如饿鬼。大王既兴世粳米自然生。树中生妙衣男女皆严饰。即其事也。疏。三即地前者。信解是地前通称。亦名胜解行住。未证真如但依解力而修行故。疏。或以多庄严而严一刹者。如第五回向即愿。普摄十方三世所有佛刹一切庄严。而严一一刹一切亦然。至登地竟能如愿成。如八地十地中说言。或以一严而严多刹者。第二回向云。以一庄严严一切。亦不于法生分别。如是开悟诸众生。一切无性无所观。如上口光召众者。即第六经。其诸菩萨既至会中现自在用。如是坐已。其诸菩萨身毛孔中。一一各现十世界海微尘数一切宝种种色光明。一一光中现十世界海微尘数诸菩萨。皆坐莲华藏师子之座。此诸菩萨悉能遍往一切法界。诸安立海所有微尘。彼一一尘中皆有十佛世界微尘数诸广大刹。一一刹中皆有三世诸佛世尊。此诸菩萨悉能遍往亲近供养等。即严微尘中刹也。疏。佛灭度百年乳不及水者。育王经说。育王常供养诸圣僧。上座食乳稍多。育王白言。乳若多食恐生疾患。上座云。此乳有何力。不及世尊在世时水。今佛灭度一切精淳皆沈地下。育王愿见佛在时水。上座展手地下取水。育王尝之实过于乳。明知福人灭矣。能事随灭。百年上尔。况今去圣将二千年。尤更淡薄况于减极。铁为上严稗为上味。如起世等经说疏。八如弥勒来者。即弥勒下生经说。佛告舍利弗云。四大海水以渐减少三千由旬。是时阎浮提地长十千由旬。广八千由旬。平坦如镜名华软草。遍覆其地。种种树木华果茂盛。其树悉皆高三十里。城邑次比鸡飞相及。人寿八万岁。智慧威德色力具足安隐快乐。有一大城名翅头末底。长十二由旬广七由旬。其城七宝上有楼阁户牖轩窗。皆是众宝真珠网覆。堑广十二里。街巷道陌处处皆有明珠之柱。处处皆有金银之聚。便利不净地裂受之。受已还合。亦无衰恼水火力兵及诸饥馑毒害之事。园林池沼八功德水众华异香皆悉盈满。不生草秽。一种七获味甚香美。增色力身等广如彼说。疏。净名足指案地者。即佛国品说。随其心净则佛土净。尔时舍利弗承佛威神作是念言。若菩萨心净则佛土净者。我世尊本为菩萨道时。意岂不净。而是佛土不净若此。佛即答云。我此土净而汝不见。尔时世尊即以足指案地。即时三千大千世界。若干百千众宝庄严土。一切大众叹未曾有。而皆自见坐宝莲华等是也。疏。法华三变净土者。即宝塔品大乐说请开塔户。佛言。须集分身。大乐说请集分身佛。世尊放光远召。为欲受分身佛故。一变娑婆。二于八方各更变二百万亿那由他国土皆令清净。坐佛不足。第三更变二百万亿那由他国土。皆令清净。故云三变。疏。谓前九辩诸世界约相不同至皆周遍故皆释标名。于中有三。一约性相相对。相则有差性则无差。二又约权设下约权实相对。实则无差。三又皆是诸佛之所用故下。收差与无差皆归果用。前之二对性相权实二不相即。今则融即。言无差之差者。是圆融上之行布也。差之无差者。是行布上之圆融也。若离圆融则无可差别也。若离差别无可圆融。如揽别成总。非离别外而有此总。引法华经但明二不相离。由依此义下。显十八圆满由此而成。疏。尽海之尘一尘一刹已是含摄之义者。以经云一一世界海中有世界海微尘数世界无差别。谓一个世界海。还有世界海微尘数世界。则义当一尘是一世界竟。唯就此一句已显融摄释。无差别义善成矣。若界界相望论无差者。无差全少。今十句中句句各有世界海尘。则一海之中已有十世界海尘数无差故。须融摄思之。疏。而前但约平漫无差者。即长行云。一一世界海中所有佛威力无差别。今乃皆云一一尘中无量光等。即是重叠无差别也。疏。若云约共同事下。结弹古人。谓经举十事皆约融摄。若依昔义。何以不言一一世界海中染净无差别。一一世界海由众生受苦无差别。以世界海中皆有染有苦故。故疏结云。岂世界海中都无此耶。今经不言。明知约融摄无差别耳。世界成就品竟　　华藏世界品第五(尽第二会初如来名号品)。疏。梵本具云等者梵云拘苏磨(华也)多罗(藏也)骠诃(庄严也)阿楞伽(严具也)噜迦驮都(世界也)三牟达啰(海也)钵履输陀(云遍清净也)惧曩(功德也)三牟达啰(海也)阿罗婆(上)娑(光明也)钵履勿多(品也)此云华藏庄严严具世界海遍清净功德海光明品。然疏文有四。一举梵名。二译者嫌繁下申其义释。三其梵本云下释前梵本。四约事可尔下。核其本源。不为此释岂委刹海之兴由。三宗趣言有十德者。前品已引四文也。疏初明华藏因果自体者。然第二安布庄严亦是果相故。应对果分因。总为二段。谓先明刹因。后彰果相。以第一段中长行具有因果。偈中双明因果。故合于因。属自体中。疏谓指此刹海。是我本师下疏文二。先通释经文。后随难别释。今初疏不唯胜观释迦等者。俱舍论第十八说。于三无数劫各供养七万。又如次供养五六七千佛。三无数劫满逆次逢胜观然灯宝髻佛。初释迦牟尼。释曰。此三偈中初偈明供养佛。数谓初无数劫供养七万五千佛。第二无数劫供养七万六千佛。第三无数劫供养七万七千佛。后颂意明供养何佛。言逆次者。从第三无数劫向前以明。谓第三无数劫满逢胜观佛。第二无数劫满逢然灯佛。第一无数劫满逢宝髻佛。最初发心逢释迦牟尼佛。发誓愿言。愿我当作佛一如今世尊。彼佛世尊末劫出世时法住千年。今我如来一一同彼。故今疏云。不唯胜观者。举第三阿僧祇劫满佛。言释迦者。举初发心之佛。而言等者乃有三义。一等然灯宝髻。二等所供佛数。三等余教所明。设言供养三十六恒三十八恒佛等。皆未足为多也。疏。不唯净一无生等者。如智论说。五华供养然灯得无生法忍。故金刚经云。若有少法可得。然灯佛则不与我授记等。无法可得是无生相。而言等者等余法门。俱舍颂云。但由悲普施被折心无忿。赞叹底沙佛。次无上菩提六波罗蜜多。于如是四位一二又一二如次修圆满。释曰。初之四句即是四位。初位一满。谓普施成檀。次位二满。谓尸及忍。被折不报故能满尸。由内无忿故成于忍。第三位中但一度满。谓精进度。第四位中定慧双满。故云一二复一二等。言底沙者。此云圆满。赞佛偈云。天地此界多闻室。逝宫天处十方无。丈夫牛王大沙门。寻地山林遍无等。七日七夜忘下一足叹底沙。故超于弥勒九劫先成佛。智论之中亦同此说。故六度满前后不多。今经一一佛所净修世界海微尘数大愿。况于多佛况多劫耶。故结云由上三重故云深广。疏然瑜伽起信下。第二随难别释。即重释三祇。约三乘一乘以通。言该通十方者。对上一方化仪言。及树形等界者。对上一类世界。且如娑婆一劫方知安养得为一日。则安养世界乃经三无数日耳。更方袈裟幢刹未经岁月。况于后后以劫为日之刹耶。是则不可以此一方一类定于成佛时劫之数。二异类刹者。即于一界即具诸界互不相见。时劫亦殊安知修短。故朝菌不知晦朔。况识春秋耶。况于大椿之岁耶。言宝云经者。经云。善男子。菩萨不能思议如来境界。如来境界不可思议。但为浅近众生说三僧祇修习所得菩提。而实发心已来不可计数。贤首释云。不可计者不可计数阿僧祇也。义分齐云。始教三祇不同小乘十十数之。此即倍倍数之。仍说百劫修相好等。智度论破此别修相好。不许三祇之外别修。即是实教之意。然实教之意。自有二义。一定。三僧祇一方化仪故。又是实佛故。起信云。或示超地速成正觉。以为怯弱众生故。或说我于无量阿僧祇劫当成佛道。以为懈慢众生故。能示如是无量方便不可思议。而实菩萨种性根等。发心则等所证亦等。无有超过之法。以一切菩萨皆经于三阿僧祇劫故。斯则定也。二者不定。复有二意。一为通余类世界故。如胜天王说。即前树形等刹是。二据佛实德无限故。如宝云经。若瑜伽说有二种无数劫。一者日夜月半月等方便显时无量故。二者如常说。若依初义经无量劫。若依后义但三僧祇。然依此释不同宝云。宝云不言为浅近众生说于大劫。为于深胜说日月劫。明知意殊。是则瑜伽亦是一方所宜说耳。疏。又时无别体下。别教一乘融摄以说。如毗目仙人执善财手时经多劫。处历无边故不可以长短思也。若显超胜一生顿圆。若约甚深多劫莫究。故云不可定执贵在入玄。疏。第二诸佛子下彰果体相。疏文有四。一总相生起。二彰其分量。三科释经文。四用义通局。疏。然所依刹量下。第二彰其分量。言大小之化者。如梵网经周匝千华上复现千释迦。即大化也。一华百亿国。一国一释迦。即小化也。小化唯一四洲。大化总该百亿。且依一相等者。且依一种义相。不坏边表。有莲华外别佛刹海等实则称性横不可寻。故云法界无差别。若以性融相则一尘中法界无量。疏然准下别显。下第三科释经文。言应有十事者。以文广释十事故。此中长行略标列故。是以古德一品之中。先分土因。就果相中即分十段。今不依者。以下六事各有长行偈颂。而前四事同一长行。故科十段于文不便。先科为三。于第一华藏自体中长行之内。方为四耳。疏然其刹因下。第四明用义通局。已见上文者。即起具因缘中通义易知故。示别相。列中疏风力遥持者。古有二释。一云一重风轮持一重物。疏以出现品中。有十风轮持欲色等。皆是遥持故。今案定。疏所持香海下。疏有二释。一约事释。二又藏识下约表。于中又二。一约众生。二又佛性名水下。约通生佛。佛性即是真法性故。故此品初海表三义。今举其二略不说悲。涅槃亦云。有人闻香即第七经。至问明品当具引之。疏又所发万行下。上约事释。此约表法。但通相表行。若别说者。略示十德表于十度。一开敷鲜荣以表施度。二自性无染以表戒度。三香气芬馥。四宝茎坚固。五宝叶扶疏。六宝蕊光幢。七相巧成就。八含藏莲子。九宝台坚住。十普放光明。下八如次显于八度。疏宿因现缘经离颂合等者。此中詺长行为经。以取长行缀葺略说所应说义。别相修多罗故。言经离颂合者。宿因即前显因深广。现缘即前风持香海等。此二离明言颂合者。初偈颂总。前半宿因。后半现缘。第二偈三句宿因。第四句是现缘故。疏所成果相。经略颂广者。长行云。华藏世界海住在其中者。即所成果相此文则略。以十偈之内皆有果相故云颂广。疏三现缘风轮经广颂略者。经列十种风轮。偈中但云风力所持无动摇耳。疏四山地海树经有颂无者。长行云。金刚轮山周匝围绕。地海众树各有区别。此经有也。颂无可知。上言有四者。但有四例唯广略一种。乃成一对离合有无。但成一例耳。若成对者。应须经合颂离经无颂有方成三对耳。余四例二对。此中则无下颂则有。疏是无边之边不碍理而即事等者。意明理无分限总曰无边。事有分限故名有边。若理成事理性全隐。则无边即边。若会事归理事相全尽。则边即无边。今则不尔。不失理而事现。云无边之边。不坏事而理显。云边之无边。此是事理无碍义不是相即。相作之义思之。疏但云诸严下。此句稍长故。牒释云。即从诸庄严具下是第九句。摩尼妙宝下皆第十句。疏。准下刹种及梵本皆有十者。以中一海管十海。而此十海一道布列。结有不可说佛刹微尘数香水海。十道皆然。一海一种故。有十不可说也。言下摽种处亦然者。摽云。诸佛子此不可说佛刹微尘数香水海中。有不可说佛刹微尘数世界种。释曰。此即摽种处无十字亦例合有。疏。芬陀利即白莲华者。即唐三藏等诸师所翻而言。亦是正敷荣时者。即付公意故。睿公法华序云。华有三时之异。华而未敷名屈摩罗。凋而将落名迦摩罗。处中盛时名芬陀利。生公亦云。器像之妙莫逾莲华。莲华之美荣在始敷。始敷之盛则子盈于内色香味足。诸之芬陀利。意亦同也。今存二译各是一义。梵语多含故两存耳。疏即随一一心同时相应功德流注者。大海既喻藏识。小海复表种子。二皆心王故。河表同时心。所谓善十一遍行别境二。千福河流注心地也疏。严中严事下。释第二辩严也。疏。中先略释。后结十句可知。今先示十句后示别释。十句者。一岸体金刚。二净光下摩尼严岸。三常现下现佛光色。四及诸下出同类音。五其河下旋澓出影。六摩尼下网铎垂覆。七诸世界下总显多严。八摩尼宝云下宝云覆上。九复出妙音下浪出妙音。十其香水下水涌光云以文易知。故长行不出。但偈中具示。今示略释者。疏。云宝体是初句。宝严是第二句。圣灵游集即三四五句。光云相映即六八。与十万像浮辉即七九二句。疏如剑叶林者。其林树叶犹如刀剑下即伤人。言如天意树者。涅槃四十二问中。当第二十四问云。云何观三宝犹如天意树。言天意树者。随天意转故。至第九经方始答之云。复次善男子。如庵罗树及阎浮树。一年三变。有时生华光色敷荣。有时生叶滋茂蓊郁。有时凋落状如枯死。善男子。于意云何。是树实为枯死不耶。不也世尊。善男子。如来亦耳。于三界中示三种身。有时初生有时长大有时涅槃。而如来身实非无常。释曰。意明三宝随物转变而实常存。如天意树随天意转而实不死。随天之意明是善业矣。言男女林者。即楞伽第一百六问。云何男女林。一百七问。云何诃梨勒阿摩勒。解曰谓令观世间如男女林等。依立世阿毗昙论第一云。阎浮提林外有二林。一名诃梨勒。二名阿摩勒。此二林南复有七林中有人林。是人林中果形如人。如阎浮提圣人王种。若男子十六岁如女十五岁庄严具足状如行嫁。是人林果可爱如是。其子蒂形如人头髻未离欲者。见此果子便生爱心。诸外道等有离欲人。若见此果即失禅定欲心还生。其子熟时唯鸟竞食。鸟食之余残落于地。如尸陀林甚可厌恶。诸退禅定者。见是相已。深生厌离还得本定。意表世间男女如林所见荣饰悉皆如幻与此无别。遍计所执妄谓之实。菩萨观之都无所有。故楞伽云。观诸众生如死尸无知。以妄想故见有往来。若离妄想如彼死尸无鬼入中云为自在故。有经说菩萨所见世间资生无非实相。此之谓矣。疏。后三结严所因。疏文有三。初总明。二然此三偈下别释。三显华严下结叹。二中示难思相。总有六重。六重之中皆通一偈而各取一句中言。又此四句各是一义。如第一偈初句所现之境。二能现之处。三所现相。四能现之因下二例。然其第一重料拣初句所现不同。三偈各一世间。而初偈是初句。次偈是第二句。后偈是第二三两句。言影略其文者。谓随一能现。能现三世间。今各举其一故云影略。非但此义六重皆影略。疏。又初明一果。能现下第二重约现处明矣。初偈是第二句。后二偈皆第一句疏。又初明佛力下。第三重约能现因差各显一因。皆第四句。疏。又初果后因愿通因果者。是第四重亦约现因明异。重释第四句而约因果不同。疏。又初自下第五亦约能现因。句亦第四约二利不同。疏。初明即性无性下。第六重约所现性相明差。三偈皆第三句。以各见不同同体无来等故。此之一义更须解释。谓若顺上释既从佛力等因故。所现之体即无生等。二者此句亦是能现。由体无生故。现而叵取。称性而来故无来去。随机隐显各见不同。疏。应成四句者。文出二句。三一因一果释文已用。四多因多果随修一行无德不招。广如问明及升兜率品四句相融故。一一难思。疏。一者令多等者。第四偈一切刹海咸周遍。是令周给他也。第二偈中靡暂停。第三偈中恒闻见是令常也。第三偈中其音美妙是令妙也。第十偈中无等无生无有相是称性也。第八偈能于一切微尘中。普现其身净众刹。及第九偈一刹那中悉能。现皆自在也。疏。后半悲应即他受用及变化净。一偈之中四土具矣。疏。摽二章者谓种及刹下疏文有三。一总释征名。二欲明世界下双显名相。三而言世界下对难释通。于中二。初通世界无边难。后若尔下释种无体难。虽依种类下释通。于中先正释。二结成。今初。前为成海故取种类略无别体。今别喻蜂窠以彰有体。蜂孔如刹一窠如种。则显鱼龙乃成分喻。疏。即依后义下二结成也。先会同晋经成种性义。种有二义。一类二性。以禾喻种以粒喻刹。禾能生谷故有性义。二恐滥下显今经意亦是通难。难云。若有种生之义何不依昔为世界性故。为此通则种兼二义。今经存之。疏今初也。然此十门刹种之异下。疏。文分四。一显种所依。二对前会释。三随文别解。四别示义门。疏。所列十事下二对前会释。于中亦四。一总显不同。二若别别相望下。互出同异。三皆显十下彰互所以。四何以起具。前有此无下。牒问释成圣即问也。问意云。一种起具等五此无前有。方所等五此有前无。从前段总明下答也。答中对上牒起具问。而下结云余可思准者。即是结例余四但用何等世界住言总通五难。劫住即是果起具是因。此通易了余四犹难。谓清净佛出劫住转变正是果相正辩果住何得全无。今云无者。清净方便亦是约因。又不通染今则通染。又不语因佛住约人今此辩刹故亦无之。劫住转变此二竖明。今语现住。亦非此要故略不说。疏。然与前同下第三随文别释。但解五句。言若圆满方所等者。释此五句皆是十八圆满中意。次下当明。此中每句各二义。方所二者。圆满方所即自受用。方所如上引唯识明自受用土相。随宜方所者。即他受用及变化净。然依佛地十八圆满。唯约他受用说。今约圆通故进入自受用下该变化。疏。依门趣入等者。彼有事门即如向说。二约法为门。今但出此。又互相现入者。是约此宗以辩门义。并如下说分齐分二。随宜即他受用等。约佛即自受用土。行列与下第十加持。各约事法分为二问。圆满方所云无处不有。圆满分齐十方无际二相何别。答若识随宜方所分齐。即知圆满二相不同。谓随宜方所者。此之净土十方之内为在何方。如极乐在西妙喜在东等。言分齐者。此之净土广狭云何。或等一娑婆。或等百千是分齐也。是则圆满方所明无处不有者。即遍在一切处也。分齐云十方无际者。量周法界也　　　　大方广佛华严经随疏演义钞卷第二十六　　　　大方广佛华严经随疏演义钞卷第二十七　　　　唐清凉山大华严寺沙门澄观述　　疏。又此互出显佛净土十八圆满十五摄故下。第四别示义门。于中三。初摄十八圆满。二摄世界成就。三拣定所宗。初中四。一总标。二列名。三正摄。四同异。今初总将二品之文。共摄十八圆满。疏言十八下第二列名文无次第及圆满言。而十八具足。一显色圆满。二形色圆满。三分量圆满。四方所圆满。五因圆满。六果圆满。七主。八辅翼。九眷属。十任持。十一事业。十二摄益。十三无畏。十四住处。十五路。十六乘。十七门。十八依持圆满。疏云何摄耶下。第三正明相摄先征。此具下释。释中文意皆是佛地论中之意。细寻可知。十八名相第五回向更当广释。此但举于此十五名摄彼十八。其有难者引经会释。疏。劫住转变十八中无下。第四明同异通有四种同异。此有二门。一立名同异。如上别对中明二开合同异。亦如上说。然上体及佛住。各摄于二清净庄严各摄于三则四门摄十。余之八门各摄其一。则十二门以摄十八。即开合异也。三有无异。即是劫住及劫转变释无所以。略有二意。一以彼摄此。谓果摄劫住有刹之果。必有劫住之时分故。事业圆满摄此转变。菩萨神通如来作用皆转变故。二者不用彼摄何必定须十八圆满。加于此二以成二十数正圆满故。如以六通为十通等。谓劫住穷未来故下示于二种圆满之相。四从其无差别下明通局同异。彼十八事各各不同。今无差别通该十八。由无差别约融摄说。故令十八得圆满名。则此十四皆约随宜由此无差别故名圆满无差。既同下蹑迹生难。上云余十四事皆是随宜。故称各各。其无差别称实而说。令余圆满则无差别。非各各义。何以经云各各无差。今答此云所无差别事有多种故者。上经中明尘尘刹刹佛佛生生皆悉融摄事事相望。即云一一各各融摄。即是无差。疏。若将此十对成就品下第二摄成就品摄前十八。共以二品皆为能摄。今此对前自分能所而得互摄。疏。恐责繁不能具出。抄须尽理一一示之。此华藏品摄成就品者。此中趣入摄彼起具因缘及清净二事。以趣入即三解脱门可为刹因令刹净故。此中力持摄余三事。谓佛出劫住及劫转变以力持即是广大法喜。无佛从何得法喜耶。况有佛持。若佛不出但以食持。若佛出世即有法持。若以食持住时即少。若用法持住劫则长。二种力持皆通转变。法持则染变为净。食持则净变为染故。俱舍说三灾起时有二种因。一耽著美味。二者懒堕故。以食持净变为染。上以此二摄于彼五。五事全同故十具矣。若以成就摄华藏者。上以此二门摄于彼五。则以彼五摄于此二。此余三事谓方所分齐。并及行列彼何摄耶。即五同中依住形状二事所摄。以但有依住则有方所及行列故。但有形状则有分齐。则以彼七摄此五事。五事全同则十亦具故。于二处各举十事无所不收。巧显多端故互隐显。理实互出为显十八。疏。又上诸文下第三拣定所宗可知。疏。此彼相入亦颂趣入者故。上疏中释趣入义。以为此解。于中有二。先略属偈文。后皆入而无入下通释二偈入无入言。唯前偈中有义通后偈故致皆言。总有三意。初一反释通缘起相由及法性融通二门。约缘起门者。凡缘起法要有三义。一诸缘各异义。二互遍相资义。三俱存无碍义。今云入则坏缘起者。反释不入入则失缘则无诸缘各异之义。言不入则坏性用者。反释入义则不得不入。不入则不得力用交彻故。无互遍相资之义则坏用也。若具入不入则俱存无碍。成缘起门。言法性融通门者。即性之一字。凡法性融通要不坏相而即真性。入则坏缘起者无可相入。不入则坏性者。则性不遍一切法故。由不坏相而能普遍方是法性融通义也。二又要由不入方能入耳者。即顺释也。亦通二门唯就相说。若约缘起门要由诸缘历然不入方能相资遍相入耳。若约法性融通门者。要由事相历然方随理融入一切法故。说若唯约理无可即入。三又约体空下。亦顺明而双约性相。上第一义相即不入性即能入。今此一义独相独性俱不能入。要二相融方能入故。言若约体空则无来无入者。是若唯约性无可即入义。言约相不坏如本无差者。即若唯约事不能即入。上二皆是不入之义。言以性融相故得互入者。即释入义是显正义。谓不异理之一事全摄法性时。令彼不异理之多事随所依理。皆于一中同时现等。一事摄理既尔。多事摄理亦然。则一事随所依理。皆于多中同时顿现故得互入。是为法性融通门。如义分齐。疏海能有华故受华名者。以海名无边妙华光故。如莲华池池受华名华依于海取海底称者。海以摩尼王幢为底故。华名摩尼王庄严。如泥中华华受泥称。疏但有二百一十者。第一层一佛刹尘数世界。第二层二佛刹一上加二为三。第三层加三为六。第四层加四为十。第五层加五成十五。第六层加六成二十一。第七层加七成二十八。第八层加八成三十六。第九层加九成四十五。第十增加十为五十五。下十增有五十五。上十层一一渐加算数亦有五十五。而各有十。谓十一十二十三十四等。上十层更有一百。都有一百五十五。并下层五十五故。有二百一十矣。问既有二十层。何以但云十九佛刹为主刹耶。答以最下一层。但云一世界非一佛刹尘数世界。故云从此一界去。云此上过一佛刹微尘数世界至第二层故。二层共有一佛刹尘数刹耳。如竖二千钱为二十百。最下取一钱。如最下一刹此上过一百钱为第二层。方共一百。尔此上过一百至第三层。方是二百。至二十层方有一千九百文耳。故二十层成十九佛刹思之。疏下当会释者。即第三会能绕所绕类结之耳。疏。六眷属者。即经中云种种安布种种庄严。是辩眷属刹相状耳。疏。天为圆穹者。外典说天或谓有形。故云天形穹隆其形如[金*敖]故。天圆地方。若庄子云天者自然也。则无形质。疏。亦如法华云。梵王为众生之父者。即第六经药王本事品中云。譬如大梵天王。为一切众生之父。此经亦复如是。为一切众生之父。以梵王劫初时生。后有诸天下降梵王。凡夫皆悉妄计梵王为父。诸经论皆破为非。是外道计。今法华经如来自引以譬。法华岂佛不知是父为妄。故是世尊随俗说耳。今亦随俗说天有形于理何违。然今疏非不许静法之见。但己著在经小有可通。即为会释。不欲使人轻毁圣教耳。疏。误译洛刹曩者。洛刹曩。此云相也。恶刹[打-丁+罗]。此云字也。声势相近故使有误。梵本是室利[跳-兆+未]蹉洛刹曩。合云吉祥海云相也。疏。然此相以为下疏出古德。以吉祥海云为万。合云万相者。即结成静法正义。纵汝吉祥海云为万合言万相。不合云万字。疏此所结刹定是主刹者。以昔人云经言此一一世界者。此上二百一十佛刹尘数之刹耳。非此上不可说佛刹尘数之刹也。以二百一十尘数刹为所绕。两重绕竟方有不可说耳。故立理云。若不将此以会大数。一即此刹种中非唯有不可说刹尘数广大世界。二即三处说数相违。释曰。此上意云。若所绕已有不可说佛刹尘数。更加两重绕刹。则有众多不可说佛刹尘数刹也。言三处说数相违者。一是标中有不可说。二中间说但有二百一十三。是结文两重。能绕初则有不可说。后则有无量不可说。中间则不满不可说故相违也。此释亦似有理。而经此一一言远承于前二百一十殊已隔越文中既云如是有可不说佛刹微尘数佛刹。即云此一一世界各有十佛刹微尘数广大世界周匝围绕。明知合绕前不可说也。又以二百一十为所绕者。前中间说刹但超间。明有二百一十。望其文意直上十九佛刹尘数之刹。一一各有众多佛刹围绕。应有不可说不可说也。何者。且如最下一刹已有一佛刹微尘数佛刹围绕。向上过一佛刹微尘数世界。方至第二层一刹有二佛刹微尘数世界围绕。此第一层向上至第二层中间诸刹。何以无绕刹。若无绕则刹网不成。故知。直上一佛刹尘数之刹。一一皆应有绕不能具说故。有超过举二十重耳。既最下层一刹有一佛刹尘数刹绕。此上次第二刹更加一刹为能绕。第三亦加一刹。如是渐上至百加百至千加千至万加万至满佛刹尘数。到第二层还加一佛刹微尘数刹为能绕故。有二佛刹尘数刹绕。如是乃至第二十层亦复如是一一渐增故。但直上至一佛刹尘数世界并其能绕。已有众多佛刹尘数个佛刹微尘数世界不可知数。且就一期之数云不可说耳。明知所绕定是主刹。若尔云何不与标文相违标文。但云一刹种有不可说佛刹微尘数世界故。既加两重能绕有多多故。答此有二意。一言不可说者就主标耳。二者其两重能绕并不出不可说刹尘刹中。何者。观其文意但是诸刹互为主伴为相绕耳。如百人共聚一人为主则九十九人绕之。余九十九人一一为主时。皆得九十九人绕之。若不尔者。最下一刹已有一佛刹尘数世界围绕。此能绕刹更有两重能绕。已有不可说不可说刹尘数刹也。思之。明知互为主伴则本数不增。而疏言傍去者。经中现说下狭上阔如倒立浮图。仰安雁齿亦合更说上尖下广如正浮图。俯安雁齿则上下栉比皆悉周满。间无空处方为刹网。上下四周皆悉相当。经欲拣别诸重不能备举故。且增数说绕刹殊。又欲令斜望相当故为此说。所以梵网经云。世界不同犹如网孔。若但取二百一十以为所绕殊非得意疏。依此则似译人文繁理隐者。若言十佛刹但有三字。今云如上所说则有四字故为文繁。但云如上所说。言不分明即是理隐。疏。若依前义则译者之妙。能绕所绕其数既多。但云如上则言省略故云妙耳。虽有二释。疏意存第二释。但用十佛刹尘数而为能绕。为顺经宗明无尽故。前后体势类皆然故。余如疏文细寻可见。疏。俱舍云者。略其义耳。具足颂云。东毗提诃洲。其形如半月。三边如赡部。南边三百半。南赡部如车。三边各二千。南边三百半。西瞿陀尼洲。其相圆无缺。迳二千五百。周围此三倍。北俱卢畟方。面各二千等。东则北阔南狭。余可知。故结。云四洲相殊从今云如者。上举论为问。今为会释言全似此界者。此四洲安布是一佛居。今此世界同此四洲之界耳。疏。此中文无标结大数等者。例中间海。如第八经末。第十经即以正喻依者。以众生身喻种种刹故。亦是以因喻缘者故。下六地云。业为田识为种。谓心即名言种为亲因缘名之为因。业如增上缘名之为缘。余如疏释。疏三一偈双明心业者标也。行即是业故释也。以心显故不释。谓随其心净则佛土净。是由心异见刹不同。若行十善则见命不中夭。生于大富梵行之国是随业异见刹不同。此即双举因缘。亦双明王所。言亦喻众生同处异见者。佛本无二见银见金。刹本是一见净见秽。故螺髻所见如第六天宫。身子所见丘陵坑坎。疏初一粗坏细存等者。所现虽败恶即粗坏也。是变化土其处常坚固细存也。即自他受用上略属经文下出所以。坏由恶业者。法华云。是诸罪众生。以恶业因缘。过阿僧祇劫。不闻三宝名。言存由二因者标也。一约佛者。即自受用土。二善业者即他受用。兼变化净以业不同同处见异。故法华云。诸有修功德。柔和质直者。则皆见我身。在此而说法。疏。故法华下引证。我净土不毁。证自受用成上约佛。天人常充满。证他受用等成上善业。如次证上故。义引经文。若具引者。经云。众生见劫尽。大火所烧时。我此土安隐。天人常充满。园林诸堂阁。种种宝庄严。宝树多华果。众生所游乐。诸天击天鼓。常作众伎乐。雨曼陀罗华。散佛及大众。我净土不毁。而众见烧尽。忧怖诸苦恼。如是悉充满。即云是诸罪众生等。次云诸有修功德等。疏。然灭虽不俱下释成上义。结归难思。即睿公意。一灭一存故曰不俱。不离灭处有存故曰起必同处。如人于饿鬼火处见水。饿鬼于人水处见火。虽曰同处而恒相无者。灭中无存存中无灭。亦如罗刹宫殿与人宫殿同在一处亘不相见。他受用土亦复如是。若自受用故是遍周。不即三界不离三界。故法华云。不如三界见于三界。若法性土又起灭常如疏故难思者。结释经文劫烧不思议。谓不可作存灭染净而思矣。疏世相不同等者。以法性土对他受用及变化土也　　毗卢遮那品第六。疏。此后更有大劫于理无违者。此遮救也。谓静法云。准下文大劫有恒河沙数小劫。人寿二小劫初。佛寿五十亿岁。威光历事三佛转报生天。今云最初劫中有十须弥山尘数佛者。为彼刹中更有多个大劫。此初大耶。为诸小劫中取小初耶。释曰。上引文案定双开二关。次云若就小劫初。不应威光一报之中但遇三佛。若就大劫。一刹之中宁有多大。释曰。双释二关。谓人寿二小劫。一小劫中有须弥山尘数佛故。不应一报但遇三佛。言宁有多大者。如一贤劫则无多大。次云。故知此文最初劫之三字。应回云劫最初。仍移此三字。于后行出兴于世其字之下。即无过也。释曰。此立理具足回文。合云彼胜音世界中。有十须弥山微尘数如来出兴于世。其劫最初第一佛号一切功德山须弥胜云也。此正甚善。今不欲繁举出经之过。强以理通最初劫言耳。云更有大者义当中劫。顺静法意言有大耳。如贤劫有二十增减为中劫。第十五劫有九百九十四佛出。则一劫中容多佛矣。但彼净劫时长故。一劫中有十须弥山尘数佛矣。然不欲斥经不急修行故。存略理通。非斥净法正不当也。疏。略明有十相者。下结文云。大同经初。即教主难思十身相也。初一即法身经。以身智无碍而为法身。疏。更融色相等为一法身。以初身为总故。法无不在本自普周。即释经其身周普是法性身。次云智与理冥故等彼真界者。释经等真法界。此是报身亦如智也。故金光明云。唯如如及如如智独存为法身故。能令色相下。以真身周故令应用亦周。吾今此身即是常身法身故也。则以三身圆融为一真法身矣。下九别说二者悲相。即意生身。三成相。即菩提身。理行时处为道场。并如经初。四色相。即福德身故。上经云。三世所行众福大海。悉以清净。是故妙色为福之果。上经又云。不可思议大劫海。供养一切诸如来。普以功德施群生。是故端严最无比。五胜相。即威势身。六贵相。即相好庄严身。且顺三乘云过圣帝。俱舍颂云。相不正圆明。故与佛非等。此释轮王相。今是世尊。故云分明。实具十莲华藏微尘数相也。七应相。即力持身。如为龙留影力持不灭。八无碍相。即愿身。上经云。毗卢遮那佛愿力周法界。一切国土中常转无上轮故咸目睹。九化相。即化身。十吉祥相。即智身。正在智光傍兼身光耳。是知此经引昔因缘。亦皆圆妙。疏。一者生福及不动业。以施忍智三而为善根者。业有三种。一恶业即三不善根所生。今所不明。疏。列三业即三善根所生。三善根者。即无贪无嗔无痴。今非但不著有境兼能惠施成无贪根。非唯于苦无恚兼行忍辱。故成无嗔根。非唯于境明了增修慧解是无痴根。有此三根唯出生欲色无色故。为福不动根。然其三根依唯识论。各别有性。善十一摄无贪。以于有有具无著为性。无嗔以于苦苦具无恚为性。无痴以于诸理事明解为性。通唯善惠各别有性。今依集论第一。以惠为无痴性。唯识意会以惠为无痴之果。故施忍二亦从果名。由无贪嗔故成施忍。所以疏云以施忍惠以为其根。二信等根下当广说。疏三求无上慧。以四等不放逸五法为根者。涅槃经云。皆叹慈悲为菩萨根本。有慈悲心必须喜舍不放逸者。是精进无贪等。三于所断修防非为性假立为一故。涅槃说不放逸根根深难拔由不放逸。策前四等得一切智故为根也。四通说善根下。即上三类之通性也。疏。一无明重者。自觉智开下。疏文有二。先别明后结释。前中初四离障。五令解脱通益三乘。六未信令信。七令入三贤。八令得初地。九令二地已上得于八地。十已在八地已证无生。诸佛劝起令得九十二地。疏。此约差别下第二结释也。差别结上。明是竖释对治。结上非三悉檀。若约横配下更结异门。横对前竖位位通用此十句。故生善见理对上对治生善。即是为人悉檀。谓发大信解生胜善根。起见佛心皆生善也。见理即第一义悉檀。如自觉智开趣一切智。皆见理也。亦应合有随俗令喜。世界悉檀。以益近故。故此中不说横竖无碍。是此中意四悉檀义。问明当辩。疏。按缨络本业经下引经释成。五百为正。二万五千为非。于中分二。先夺破。后约教下纵成前中。言上卷者即第三贤圣观品。彼中敬首菩萨问。云何菩萨学观名字义相。及心所行法。复当云何。佛先答名字。即列三贤十圣等妙之名。次答心所行法。云佛子汝先言云何心所行法者。所谓十心。一发心住等广释三贤十圣等妙之相。次敬首菩萨复问世尊。从初地至后一地。有果报神变二种法身。一法性法身。二应化法身。为何色相。为何心相。佛答云。先答出世间果报者。从初地至佛地各有二种法身。于第一义谛法流水中。从实性生故。实智为法身法名自体。集藏为身等兼说净土。次云。佛子世间果报者。所谓十住铜宝璎珞铜轮王百福子为眷属。生一佛土受佛学行。教化二天下。银宝璎珞银轮王五百福子为眷属。生二佛国土中受佛教行。化三天下。金刚宝璎珞金轮王千福子为眷属。入十方佛国土中。化一切众生。处四天下欢喜地。百宝璎珞七宝相轮四天王万子为眷属。现百法身为百佛国土中。教十方天子。千宝璎珞八宝相轮忉利王二万子为眷属。万宝相璎珞九宝相轮炎摩天王眷属亦然。不可称数。亿宝璎珞十宝相轮兜率陀天王眷属亦然。不可称数。天光宝璎珞十一宝相轮化乐天王眷属亦然。摩尼宝光璎珞十二宝相轮他化天王眷属亦然。千色龙宝光慧璎珞十三宝相轮梵天王眷属亦然。梵师子宝光璎珞大应宝相轮光光天王眷属亦然。不可思议宝光璎珞白云宝相轮净天王眷属亦然。百万神通宝光璎珞无畏珠宝相轮净居天王眷属亦然。千万天色宝光璎珞觉德宝光相轮三界王。一切菩萨为眷属。无量功德藏宝光璎珞千福相轮法界王。一生补处菩萨为眷属。佛子是上璎珞相轮一切佛。及菩萨动止俱游常随其身。亦化一切众生故。有如是果报之数法。释曰。已上具引经文。于疏易了。明知无过二万子者。疏按喜见下以二义证。唯合五百。一所统于城不统四天下。故非金轮。二既遇三佛。佛出减劫。轮王出增劫。故知非也。疏知离名法者。即思益经。第一思益梵天问言。世尊。云何名为菩萨遍行。佛言能净身口意业。尔时世尊而说偈云。若身净无恶。口净常实语。心净常行慈。是菩萨遍行。行慈不贪著。观不净无恚。行舍而不痴。是菩萨遍行。在聚落空野。及与处大众威仪常不转。是菩萨遍行。知法名为佛。知离名为法。知无名为僧。是菩萨遍行。释曰。此当第四偈因便故来。欲释此偈令知起尽故。以此一偈人多解释。今观经意。三个知字皆是观行之人。若能如是知是菩萨遍行。知法名为佛者。即是真佛法身如来。佛即是法法即是佛。亦犹如来者。即诸法如义。次应问言。法即是佛。于义已解。何者是法。故次句云知离即是法。以一切法本性离故。心体离念即是觉故。次应问云。法本自离则无所修。何等有僧。故次解云。知无为名为僧。无为即法。法本自离。由知无为故得成僧。故大品云。由知诸法空分别有须菩提等。金刚经云。一切圣贤皆以无为法而有差别。谓俱学无为有浅有深。乃成差别。非无为法而有差别也。今疏正取知离名法。若不舍法非知离也。故云法亦应舍。即金刚意。法尚应舍何况非法因法得悟如筏渡人。若不舍法如住舟内。要舍于舟方至彼岸。要忘所舍方为如实觉悟诸法为真舍也。故大般若云。般若甚深。知一切法本性离故。又文殊释云。如佛世尊堪受供养。以于一切法觉实性故。是故经云如实觉一切法大舍。疏。智即是体者智体如日用如日光。日体虽一能放千光。智体不殊能照万境。又日光无二所照物殊。智光无差随境分照。疏。一正定等者。谓等取邪定不定聚故。善恶等者。等取无记。三总收为二。四二位下融而为一。疏。谓后后因果皆入初心者总释也。六位相望故。成后后五位为因妙觉为果。又位位之中亦有因果。如十地中调柔果等。疏。若修途至于初步者。即肇公不迁论。论云。是以如来功流万古而常存。道通百劫而弥固。成山假就于始篑。修途托至于初步者。果以功业不可朽故也。彼论意云。物各性住故无往来。今虽引文用意少别。此云本出庄子。千里之途在于足下。其犹滔滔之水本于滥觞。合抱之木生自毫末。后由初得故曰在初。学者禄在其中矣。意亦同于上。即论语子张学干禄。子曰。多闻阙疑。慎言其余则寡尤。多见阙殆。慎行其余则寡悔。言寡尤行寡悔禄在其中矣。注曰。干求也。禄位也。虽未得禄得禄之道也。故得禄在后。由学而能得故居学中。此上一义通诸经论。疏菩提直心等者。即起信论法性宗中实教之意。然菩提心总有三心。今但直心中摄。以直心正念真如。真如即起信生灭真如二门之一。故云真如门内。然此二门者各总摄一切法尽唯取真如谓一切法。及后后诸德皆依真如。真如无二通为诸法之体。今菩提心正念真如。故能摄也。疏。三者三德开显前后圆融者。即别教一乘圆融义也。不同余义。言三德开者。即发心功德品。初发心时得如来一身无量身。则法身开显得究竟智慧。得一切智慧光明则般若开显。不于诸法少有所得。即以心离妄取寂照双流故。解脱开显故。此心中无德不摄。因该果海并在初心。从初发心时便成正觉。即梵行品文。言初后圆融者。以初是即后之初。后是即初之后。以缘起法离初无后离后无初故。举初摄后。若约法性融通。一切因果不离心性。契同心性无德不收。以一切法随所依性。皆于初心顿圆满故。故梵行品云。若诸菩萨能与如是观行相应。于诸法中不生二解。一切佛法疾得现前。初发心时即得阿耨多罗三藐三菩提。知一切法即心自性。成就慧身不由他悟。如玄文已明。下当更说。疏。三大智智明者。经中清净眼是总相。此眼何见见心三大。疏中嘱经。唯配二大略无用大。用即智摄故。从智慧光明遍照法界义故者。即暗引起信证普光明。为相大义。即起信释生灭门中。所显义大双明体相之文。论云。复次真如自体相者。一切凡夫声闻缘觉菩萨诸佛无有差别。非前际生非后际灭。毕竟常住。释曰。上释体大。今不引之。以法界为体义易知故。论云。从本已来性自满足一切功德。所谓自体有大智光明义故。遍照法界义故。真实识知义故。自性清净心义故。常乐我净义故。清凉不变自在义故。释曰。上之六句皆是相大。一本觉智明义。二本觉显照诸法义。三照时无倒义。四体离惑染义。五性德圆备义。六性德无迁义。今不引后四。而引前二有智遍照。证以普光明为相大义。恐人以法界为所照。普光明为能照。故引此文。相大本有则皆所照。以净眼智明为能照耳。从蕴恒沙下释经藏字。具二藏义。蕴恒沙德即不空藏。妄惑本空即是空藏。故清净言向上属所观之藏。向下属能见之眼。无障盖故言见性。肉眼即名佛眼者。即涅槃第六经云。善男子。声闻之人。虽有天眼故名肉眼。学大乘者虽有肉眼。乃名佛眼。何以故。是大乘经名为佛乘。如此佛乘最上最胜。诸佛见性故。疏。无功大力一行含多者。由八地得无功用如乘船入海故。云大力速疾。言一行含多者。先以一身起行。至此八地以无量身起行。一一行中起一切行故。疏。余可证知故云得。云入者。智论三十一云。通彻名入。入亦证也。得者获之在己也。疏。菩萨之父故首明之者。即智论文。论云。菩萨以般若波罗蜜为母。般舟三昧为父。般舟即念佛。此翻为佛立三昧。良以念佛即真涉事。与方便同故得称父。又念佛成佛是亲种故。言乃至十地不离念佛者。十地之中皆云一切所作不离念佛念法念僧等。上辩先明所以。后无边海藏下牒释别名。于中先牒经略释。后然略有三下。别示其相。三义中。一定见多佛。二佛有多德。此二并就所念名无边藏。三无边胜德下约能念名藏。于中三。初聪明。次何者下征释略举三身。后障无不灭下经叹。故贤护结中广列诸德。以征其因。佛答皆从念佛而生。一言蔽诸者。即论语。子曰。诗三百一言以蔽诸。曰思无邪。谓归于正也。念一佛号亦名一言。直取一言只一佛字故。自四祖唯称佛言。疏。七般若者。觉法自性离诸分别也。此总释一门亦当别释自性离垢之言。即大般若曼殊室利分中。慈氏菩萨云。若诸菩萨闻是甚深般若。心不沉没。已近无上正等菩提。何以故是诸菩萨现觉法性。离一切分别如大菩提故。今此般若亦觉法自性。名自性离。离字两向。向上属自性离。向下属离垢。即离分别之垢也。从有可离下。别释经文。成上总释。有可离者非真离也反释。初句成上性离。知自性离不复离也者顺释。初句成上离分别言。不知性离谓有可离。即是分别。今知性离知相即寂。故无分别。从无离之离即真法界者。即蹑上释下法界言也。正同起信。所言觉者。谓心体离念。离念相者等虚空界。无所不遍。法界一相即是如来平等法身。法身即真法界。本来清净者。蹑上法界释清净言。既自性离是真法界。则本自净非观令净非去垢净。是故经云法界清净。彼法界清净即般若清净者。即以上义成此般若得清净名。此有二意。一由体清净方成般若故。此般若受法界清净之名。二者性无二故。故大般若难信解分云。复次。善现般若波罗蜜多清净故色清净。色清净故一切智智清净。何以故。若般若波罗蜜多清净。若色清净。若一切智智清净。无二无二分无别无断故。名无二性。从般若清净则万法本净者。亦有二义。一以般若照一切法知本净故。二者亦是性无二故。义同上引般若清净。则色清净遍历诸法。略举八十余科。谓五蕴十二入十八界四谛十二缘六波罗蜜。乃至菩提涅槃皆如色说故。万法本净。从万法净者。则无净无不净者。拂其净相。夫言净者。悬法本无生性。寂诸相故名为净。岂待荡荡无物方称净耶。非但事无而为真净。见真本净事为非净。亦是相待能所未忘。安得称净。故真善知识令看净门。云性本清净净无净相。方见我心即斯义矣。故净名云。垢净为二。见垢实性则无净相。离于见相是为入不二法门也。下经云。若有见正觉解脱离诸漏。不著一切世。彼非证道眼。若有知如来体相无所有。修习得明了。是人疾作佛。疏实相般若下。释经身字。身有三义。谓体依聚义。今实相般若则法身之体。观照般若同报身之依。化身名聚。浅故不说则眷属般若。亦得名身同聚义故。疏。故仁王经云后之三地等者。即教化品中第八名等观菩萨。偈云。等观菩萨二禅王变化法身无量光等。九地云。慧光开士三禅王。十地云灌顶菩萨四禅王。后都颂上三地。云等慧灌顶三品士。除前除习无明缘。无明习相故。烦恼二谛理穷一切尽。释曰。既总牒三地除无明习。是故疏云同遣无明。言非灌顶地。下义释彼经。彼经灌顶地也。自当第十故云非灌顶地。然十地亦用尽无明习无功用智而得灌顶。故云是灌顶智也。疏。见普法故名为普眼者。此释经名而有三义。一约所见称普。言普法者。一具一切一一称性。同时具足等。斯即十眼之内一眼之能。经云一切智眼见普门法界故。二况一眼即十眼。融无障碍约能见称普。如五眼中佛眼。四眼入佛眼皆名佛眼。如四河入海无复河名。而具海味故。金刚经云。如来有肉眼不。如是世尊。如来有肉眼。乃至云。如来有佛眼不。如是世尊。如来有佛眼。今十眼亦耳。随一具十。而诸教说唯佛眼具五。余四则无。今因果之人皆许一眼。即具十眼。不唯后胜具于前劣。若一不具十则非普眼。言十眼者。离世间品说。谓一肉眼。二天眼。三慧眼。四法。五佛。六智。七光明。八出生死。九无碍。十一切智。其融无碍则有二义。一者成上十眼无碍。二者成下即能所无碍。三眼外无法方真普眼。下约心境互收方称普眼。此上标也。以诸缘发见下别释所以。如大乘法师。以九缘发识。眼根名眼余不名眼。今则例之。眼根能发识。眼根得名眼。空明能发识。亦得同名眼。余六例然。以缘起之法各有有力无力相成立故。次云因没果中缘皆号眼者。九缘不见色。不见不名眼。九缘皆见色没果同名眼。以皆全有力故。言全色为眼恒见色而无缘者。色是所缘之境。眼是能缘之根。今即是眼故无缘也。言全眼为色恒称见而非我者。眼是我能见。今全为色。正见之时即非我也。此即贤首之意。下更有言。云非我离于情想无缘绝于贪求。收万像于目前。全十方于眼际。是以缘义无尽。随见见而不穷。物性叵思。应法法而难准。法普即眼普。义通乃见通。体之自隐隐。照之遂重重。然后穷十方于眼际。镜空有而皎明。收万像以成身。显事理而通彻也。疏。五度皆福定为最大者。然六波罗蜜摄成二严总有两意。一前五为福。后一为智。二者前三唯福。后一唯智。进定通二。成前为福成后属智。今以经中云得三昧名大福德故。用前门。疏。福即是善非福是罪者。即百论相摄罪福品意。故论引金刚。福尚应舍何况非福。以善舍恶以无相智舍福。则善恶两忘。今云了者。一了其相。二了体空。三了无碍。二福即是相下。即以世谛说福。谛一义中福亦不存故。引金刚如来说福德相随俗说也。即非福德相当体空寂也。是名福德相。结正义也。若福即非福方名真福。若以福为福非真福也。有人以第三句亦约俗谛。非得经意。疏。一无实权施者。如说临门三车即是权教三乘。本无三乘说有三乘。虚指三车出门不获是也。二理本无言者。亦法华云。诸法寂灭相。不可以言宣。以方便力故。为五比丘说是也。三权实无滞者。即涉有未始迷空。观空不遗于事。即如来方便知见波罗蜜。皆已具足。毗卢遮那品竟　　　　大方广佛华严经随疏演义钞卷第二十七　　　　大方广佛华严经随疏演义钞卷第二十八　　　　唐清凉山大华严寺沙门澄观述　　　　如来名号品第七(入第二会)。疏。二会来意者。于中有二。一对后辩来。以一分六会。今是初故。又前举下对前辩来。疏。又远答名号海问者。自是十海为总意耳。疏。佛于其中说普法者。就此普法自有四义。一境智合说。真俗双照曰普。妙智照达名光。二单约境说。体周曰普。用彻为光。三唯约智说准境可知。四约融摄说。若事若理皆无障碍。一尘一行犹如帝网曰普。圆明显焕为光。余如十玄。疏。表德为号。亦有释云。表德为字。响颁人天曰号。今以即字是号。犹如十号皆约德故。言名别号通者。总相说耳。品中正说下。拣定通局可知。疏。修生修显因果为宗者。修生约差别因果。修显约平等因果故。疏。二会宗下疏文有二。先约四分科经。以明宗趣。二约别科辩宗。今初又二。初若就总望等者。亦名为远望。为成佛果故为远具解行德故为总。解即问明。行即净行。德即贤首。二近望十住故为近。亦合名别将前摄位。为总故。摄位者。十信满心顿摄诸位。今此唯成十住故。仁王不开十信。摄在十住。信为能成住为所成故。疏。若依长科下。第二约别科辩宗。略有三义。一随品长分科总为十段。今当第四前后摄叠故。二故此亦名正报因果者。即前后钩锁科。亦当第二毗卢遮那是因。此三品为果故。三亦是所信者。贤首向前亦将此三属所信因果。正报果故。如下疏指。亦属四分之第一分故。而言亦者有二意。一对金科属第二分故。二对随其本会科。名能信成德会。今为所信故云亦也。疏前会举果。此通繁重难。先问后答。答中二。先约义通。为意别故。所以重举可知。后又前会果广下。约文以答。以少从多故。前会果多名举果分。此下因广分名修因。虽举此会正酬向来约分名难。故云因广。然取当会因果。皆各三品因果似齐。而因文亦广。疏。若约钩锁者。此当第三依起因果。是所依果故不同。第七说所成者。所成自属第四差别因果故。疏以未入位性不定故下答。此上问文有五段。一者正答犹如轻毛未能得入正定聚故。二若尔下蹑迹生难。三然说法下以义释通。四第九会下出四所以五是知下结其深玄。二中说后定如无量义经者。即法华中经云。为诸菩萨说大乘经。名无量义教菩萨法佛所护念。说是经已结跏趺坐。入于无量义处三昧。身心不动是也。若出其意。无量义者是出生义。故彼经云。无量者从一法生。其一法者所谓无相。法华即是收入之义。故彼经云。究竟至于一切智地。世尊法久后。要当说真实。今欲收入先辩出生。若知三乘万化从实相生。究竟还归一实相故。欲为法华序故说无量义。便入此定。疏。第九表证唯证能说者。即第四出四句所以。其第一定后说。诸会广说故不释之。但解后三。初解第三二第七。为表下解第四。第四有二会不入定。第二不入前已解竟。唯解第七。三说后入下通第二义。入即修行。上引无量义经。乃是别意而有等言。等取此经通意。通诸经意今显通意耳。疏是知下第五结其深玄。故下文中示十信相。既所说信定散自在。明知。能说入出难思。余会摩顶下更示异门。令无局执。疏。若顺诸会应直分问答者。以六会共答此中问故。第一序分。唯属此会为加序分名为顺文。疏。处在菩提下西域记说。贤首亦云。相传说云。以龙见如来初成正觉树下露坐。故为佛造。若西域记说。菩提树南门外有大龙池。帝释献方石在此池中。池东林内有目真邻陀龙王池。其水清黑其味甘美。龙池西岸有小精舍中作佛像。往昔如来初成正觉。于此宴坐入定七日。时此龙王警卫如来。即以其身绕佛七匝。化出多头俯垂为盖。故池东岸有其室焉。释曰。若取龙造正当于此。虽不言造堂。龙既警卫不妨后造。当向即东南。又云菩提树东有精舍。高六百七十尺。下基面阔二十余步。叠以青砖涂以石灰。层龛之中皆有金像。四壁之间镂作奇制。或连珠相或天像焉。上置金刚阿摩勒迦果宝瓶。东面接为重阁。檐宇特起三层。榱柱栋梁户扉窗牖。金银雕镂以饰之珠玉厕错以填之奥室邃宇洞户三重。外门左右各有龛室。左则观自在菩萨像。右则慈氏菩萨像。白银铸成高十余尺。精舍故地昔无忧王建小精舍。后有婆罗门建大精舍。即雪山见大自在天天令置也。释曰。此义亦当。若取普光堂义。却当树西。西域记云。菩提树西不远。大精舍中有鋀石佛像。饰以奇珍东面而立。前有青石奇纹异彩。是昔如来初成正觉。梵王建七宝堂。帝释建七宝座。佛于其上七日思惟。放异光明照菩提树。去圣逾远宝变为石。释曰。此为普光法堂定矣。但从古传云是东耳。若东西二三里。即是盲龙之室。非是龙造。去圣时遥传记讹异。故且略出三处。冀更审之。疏。双照真俗故称为悟者。准下无著不释总句。具下诸别以成总句。亲光则更别释总句。今依亲光别释总句妙悟。取无著意将别释满。疏。烦恼所知生死涅槃。皆称二行者。准无著名所知。一向无障转功德。但离所知。二乘之人于极远时处不能知见。有知不知故名二行。今无不知故云永绝。若亲光云。凡夫二乘现行二障。世尊无故。凡夫现行生死起诸杂染。即烦恼障。二乘现行涅槃弃利乐事。世尊无彼二事。故云永绝。今具含二释故双释之。下诸功德皆是下文广释中意。如或未晓但寻兜率会疏及论文。居然易了。疏。圣天梵住者。即智论第三云。圣谓三乘圣人。天谓六欲天。梵即色无色。复次三三昧是名圣住。布施持戒善心三事名天住。四无量是梵住。释曰。此虽二文义乃是一。前举果住后出因住。或为四住。谓加佛住。如来常住首楞严诸三昧故。虽遍住四住。智海已满大悲深故特言大悲。大悲即梵住所摄。疏。四种变易生死者。第一疏钞已。引摄论无上依经。今更依佛性论第二。略示其相。一方便生死。谓生死缘即无明住地惑。能生新无漏业。譬如界内无明生行。以惑生智非同类故。名为方便。二因缘生死。谓生死因。即上无明所生无漏有分别业。譬如无明所生行业。但感同类故名因缘。三有有生死。即由前因缘感得变易。异熟有果。如三界内以有漏业感六趣身。言有有者未来生有。更有一生故。如上流般阿那含第二生般涅槃故。亦云。有此有果故名有有。四无有生死即改变易脱。譬如生为缘有老死等过患。一期报谢更无有有故名无有。故今疏云唯有第四无有生死。一生者。此生之后便成佛故。如那含人当涅槃故。疏。后若世尊下正显问端。疏文有二。先对前辩异。后若唯约义下科判经文。于中分三。先科有三。初就义为三。以所问法有三类故。二是则以佛下辩三段次第。三今取文义俱便下。后分二释文。两段皆结故是文便。直问引例表人异道同。故是义便。疏一刹类者。即形状长短等。言即前二海广如四五二品者。第四成就品。答世界安立海。第五华藏世界品答世界海故。疏。初句总下。释此十句总有三势。皆有总别。第一行愿俱起释。初总余别。别中展转相释文势可知。疏。又成菩萨具悲智也下。第二悲智双流释。于中三。初一总句菩萨即悲智也。二具此悲智下。一句明双流所为。三佛种不断有何相耶下。八句皆释不断之相。于中四。初三正释不断。谓成就三德是不断相。二云何救护下覆成上义。如次三句。三智成何益下。显三德益。经但二句含于三义。初明智德益。后惑除何益下。以灭爱著处句双成二益。若著诸法正智不生。若著于空不能悲救。今空有无滞故能灭惑成智起悲不断佛种。四所陈下结属本意疏。又释一切菩萨下。第三约二利齐运释于中初句总余句别。别中疏皆假征起。以经为答。于中初二双明二利。二云何救护下别释利他。经有六句疏文分四。初二正离二障。二以何方便下。一句出离障因三此烦恼下三句。出二障之相。四二障既寂下。从后倒收结归。总句二障既寂通后七句。即二障除能成二智。除烦恼障根本智现。除所知障后得智现。即此二智亦为能寂。菩提涅槃即是所成。烦恼障断成于涅槃。所知障断成菩提故。此结利他意则不断佛种。结归自利菩萨成矣。结归总句。疏。今初文有九句下。疏文分二。先通释九句。后别解顶问。前中一向序昔于中有五。一正立脱忍。二又以十信下。出其所以。若不开十信则不合问信。下有忍品故知脱忍。三故仁王下引教证成。四有义云下。以理证成。五由斯下结成配属。可知。疏。十顶一种下。二别明顶问。于中二。先叙昔后申今。前中有三说。一依梵网经。疏文有三。初正叙昔。二理亦可通者以理纵成。三但彼经下以文夺破。言二三四与此三四五会处法全同者。此是第三会在忉利。四在夜摩。五在兜率。彼第二即在忉利故。彼说十世界海竟。即云次于忉利天宫说十住法。次至夜摩说十行法。次至兜率天宫说十回向。斯则处法全同次第不同。彼二此三。彼三此四。彼四此五。以前加菩提场故。言他化十地次第亦同者。亦是第六在他化自在天说十地故。由彼不越第五化乐天故。说地亦第六故。彼文云。次至化乐天宫说十禅定。次至他化自在天宫说十地法。次至初禅说十金刚心。次至二禅宣说十愿。次至三禅说十忍法。次至第四禅摩醯首罗宫。说我本原莲华藏世界卢舍那佛所说心地法门。故总收之四例不同。一菩提普光二会不分则开合不同。二则次第不同。三即有无不同。此经四禅无说彼皆有说。四此有重会彼无重会。彼经一处说一法门。此则四六兼二。七兼于三。以斯四义故难会通。从又此中问下。纵成一破。设汝欲将心地法门例同此者。此中说果应为心地。何得用顶上。一师义竟。疏有云僧祇下。第二师义。于中二。先叙昔。二彼问虽十下破可知。疏。有云寿量品答第三师义。于中二。先立后破。前中四。一正立。二又佛名下引证。三但举此初下。彼师遮难恐有难云。今经百万阿僧祇重。何以证成十界之义故为此通。四此为标首下。释成顶义。疏。然复下第二难破。于中先纵立。后但标此下夺破。疏。今谓新旧下申今正义。于中二。先以十忍答顶。后通以四品答顶。前中七。一正将十忍答顶问。二言十顶者下会释二名。三故十忍下引文为证。四亦犹下引例成立。五不尔下反以释成。六设欲下释无十难。难云。若开顶问十句即圆。若以忍答顶句则唯九。故今答云脱于十信十句成矣。七十信虽未成下会通上难。难云。我先用二义不开十信。一文证二理证。今欲开信双乖文理故。今通之乃有数意。一对前立理。前明阙于四义不立信位。今明不必成位四义无遗。二德用殊胜下。上以文证今亦文答。上引但明信位不开。今明何必要开而不妨有问。何者。十愿十藏非是别位得为问端。信不成位何妨有问。又藏愿等寄他会。答尚有别问。十信法门别一会答。解行德能三品宏深。岂合无问。疏若将下。第二会通。以四品答于顶问。以信住行等皆有多品。总将四品共答顶问。于理无违。若尔古以僧祇寿量而答顶问。应不乖理彼以局取又不收忍。今总收四与昔全乖。顶乃通名忍等别称。故不同也。此解最妙亦能傍通一难。难云。引四善根忍顶不同。今何将忍以酬顶问。故为总释。则以等觉因位之极通称为顶。不全同四故。上引之义相类故。疏。其平等因果下。通妨难。难云。若依问为三。第三段唯合明果。今有普贤行为因出现品为果。自是一段平等因果。今何得皆将答果问耶。故为此通。既因是得果不舍之因。即果中因亦是果摄。故属第三所成果也。又古人以文从义。出此因果。若疏本意全属果也。至下重明。疏言随类者。有其三义者疏。文有二。先释三义后结通局。前中一随疑者所宜异者。即用法不同。随一类人所乐不同。随宜适化。故经云。彼彼诸病人良医随处方。即应病与药也。言或示色令见。是现相答。以声令闻是言说答。上皆显应。冥资令晓即是冥应。总合上三一时顿应。以法界圆明顿现也。疏。二随疑者流类别故者。上之三义。随一类中即容此三。今明万类。谓人天鬼畜音辞差别等。然准疑人约有所表。但明菩萨据其实义万类皆通。又菩萨者。但语大心众生。不妨本类亦有差别。谓天为菩萨。人为菩萨等。疏三随疑者。所疑异者。此约所疑之法。是则初是义无碍境。二是辞无碍境。此是法无碍境。然其所疑即十住等。其能疑人未必疑于十信。许互疑故。十信亦疑住行等故。疏。谓若疑十信下。出随疑现通之相。于中有二。初疑十信。即是此文及第十三经光明觉品。言周乎法界等者。等取十方。各过十佛刹微尘数世界菩萨云集故。下经云。悉以佛神力故。十方各有一大菩萨。一一各与十佛刹微尘数诸菩萨俱等。若疑十住者。即第三会十住品。初言云集等者。此一等字等取行向地等。谓十行则足趺放光。十向则膝轮放光。十地则眉间放光等。十行千刹十向十千等。此一等字者。等于一分放光中事。疏。如放光下。例于余相。谓动刹雨华香云等事。皆随宜不同也。疏。故知初会下。第二辩通局。此会望初则局一分。彼通九会。谓佛前现华。通表一部所诠华严。眉间胜音通表九会能诠教故。结集编次非现前后。疏。故下三会下引文为证。即不起前二而升四天。明正当此处现通四天齐现耳。疏。名不动智等是答法性者。不动智等等余九智。智虽是一十智不同。不同之德即是法性。则以佛德为法性故。疏。文虽在下等者。释通妨难。谓有难云。适所引文皆光明觉品。此中现相言答十问。乃引下经岂成此答。释云六会现通尚在一时。况光明觉义不在此。故光明觉说说此所现。是以此中别列十方佛刹菩萨一一各说。光明觉品一时总牒。明是说此所现相耳。疏去此远近皆十刹下。上总科十方皆八下。别释八段。前六释初远近自有三段。一正释。二为有所表下通难。难云。华严即是通方之教。未有一土不说此经今举十刹则十外不收。今说百刹应百外不摄。岂为通方释意可知。三又随迷下约观心解。疏今通用之者以梵语多含。三藏各取今以义收。故皆通用而暗引下经以成四义。初释首义。以信为首。摄诸位故。是通意明信该果海故。二释胜义。云次第行中信最胜故。经云。是故依行说次第。信乐最胜甚难得。三于生死中下释吉祥义。经即通取下经之意。四信能增长智功德故。释德义。亦全是贤首品经文。文云。彼诸大士威神力法眼常全无缺减。十善妙行等诸道无上胜宝皆令现。即吉祥义也。疏亦有传云者。即兴善三藏译。余亲问三藏有同此说。令欲会意故前收四说。疏今初东方下。别释十方。八段之中皆释三事。一刹名。二佛名。三主菩萨名。唯初东方。案经之次。下之九方从后倒释。以十首菩萨表十甚深。是助化主故先举之。余二因此故在后释。细寻可知疏。处处文殊下文当释。从由慧拣择下通难。难云佛名不动智文殊表慧。二相宁分。答中然智慧二字乃有多门。今此正用分别名慧。决断名智。故以慧为因以智为果。疏不染而染等者。此释妙色义。语出胜鬘。下当广释。又释十段皆暗取十甚深义。一云。慧达佛境即佛境甚深故。二觉首缘起甚深心性是一故。三财首教化甚深。四宝首业果甚深。五德首说法。六目首福田。七进首正教。八法首正行。九智首助道。十贤首一道故。并可思。疏。又十佛相望下。总以六相圆融。文殊为总者。若以法门为总。文殊主般若统收万行。九首之德皆是般若。随缘别相同明佛德。即是同相缘起。教化互不相收。即是异相。统十甚深为成佛境。即是成相。各住一甚深即是坏相。余如下说。若约人为总别。文殊为上首。故曰是总。余九为伴是别相故。同则同名为首。异即贤智等殊。共成十首。表信之人坏各住自。疏。以前后例下。三结释劝修。如前现华表义现众表教。后如十慧说十住。十林说行。十幢说向。十藏说地。离世间品菩萨万行寄表甚深。斯为观心。非是臆断。不信此理一向外求。如数他宝。故非我分。二文殊言答中。疏以文殊示居此土生有十征等者。释文殊说意。上明是主菩萨。庐山远公但云。文殊师利是游方大士。唯见一经但睹一迹耳。今具出之。是主是客亦果亦因。具难思也。言示生此土者。即文殊般泥洹经云。佛告跋陀婆罗。此文殊师利有大慈悲。生此国土多罗聚落。梵德婆罗门家其生之时。家内屋宅化作莲华。从母右胁而生。身紫金色堕地能言。如天童子。有七宝盖随覆其上。释曰。言此国者。即舍卫国。佛正在此说故。即此经复云。文殊师利具三十二相八十种好。则相好同佛。复有经说。生有十桢无非吉祥。一光明满室。二甘露垂庭。三地踊七珍。四神开伏藏。五鸡生凤子。六猪诞龙豚。七马产麒麟。八牛生白泽。九仓变金粟。十象具六牙。由是得立妙吉祥号。疏。来自他方体含万德者。即今经文。从东方金色世界中来。节节皆。言所住世界谓金色等。既周法界不动而遍。各领十佛刹尘数菩萨。说佛功德明万德斯备矣。上二对标其主客。下略说胜德。疏。降魔制外通辩难思者。然此二句有通有别。通则通用通辩。降伏魔怨制诸外道。别明以神通怖之。以威故言降。用四辩屈之。以辩故言制。然其事类颇多。略举一二。如幻三昧经十卷云。时有善住天子。启白文殊。欲同往见佛。文殊现变三十二部交络重阁。有诸菩萨先至佛所。身子睹变具陈问佛。佛答是文殊令诸菩萨集会。又问。何以不见文殊。佛答文殊住降毁诸魔三昧正受。蔽魔宫殿兴大威变。诣如来所。于是文殊住降毁诸魔三昧。应时三千大千世界百亿魔宫一时皆蔽。不乐其处各各怀惧。时魔波旬自见老耄。羸毁少气拄杖而行。所有宫人及彩女等亦复羸老。又见宫殿而复崩坏。暗暗冥冥不知东西。时魔波旬即怀恐惧身毛为竖。心自念言。此何变怪。令吾宫殿萎顿乃尔。将死罪至归命终尽天地遇灾劫被烧耶。时魔波旬弃除贡高。舍恶思想。时文殊师利所化百亿天子在交络者。住诸魔前。谓魔波旬。莫怀恐惧。汝等之身终无患难。有不退转菩萨大士。名文殊师利。威德殊绝总摄十方。德过须弥智超江海。慧越虚空。于今以是入降毁魔场三昧正受。是其威神。下取意说。时魔恐惧魔宫震动。求化菩萨救。菩萨答言。勿惧勿惧。可诣释迦如来之所。有无尽慈悲令无所畏。言讫不现。魔即俱来诣佛。请救我等。闻文殊之名即怀恐惧。不能自安畏亡身命。佛赞文殊已。魔请归依愿脱斯苦。佛令且待须曳。文殊当来即脱汝此难。后文殊至。佛问三昧。彼广说竟。令舍诸魔。文殊问曰。汝秽恶此身耶。魔答曰。尔若能当厌贪欲之事。不住三界等耶。魔敬从命。即令诸魔皆复本形。五体如故等。此即降魔也。制外者。即文殊般泥洹经。佛说。文殊初诣诸仙人求出家法。诸婆罗门九十五种诸论议师无能酬对。唯于我所出家学道。余文广博不可具引。至如圣智怖心。闻声扬而[跳-兆+辟]地。寂顺思睹入隐身而立空。故得帝释心喜。雨天华而至膝。蔽魔愁忧行拄杖而垂泪。劫火烧刹。蹈水之上而经行。霖雨绝供。化钵饭而无尽。示多身以抗迦叶。放一钵而发本源。皆是通辩降魔制外也。又如度二十亿佛现说法者。持地犹存。化百千诸龙立登正觉者。娑竭王女是一。是以礼妙慧而不忘敬本。劝善财而增长发心。无言于不二法门。悉力于安乐行品。教龙吉祥之分卫。下位莫知。答琉璃光之光明。正觉称妙。谈般若之玄致。屡质本师。说权实之双行。频惊小圣。皆辩才也。疏。化满尘方用周三际者。辩得用横竖深广也。谓十方微尘刹土。皆是文殊化处。故菩萨处胎经云。我身如微尘。今在他国土。三十二相明。在在无不现。余如众海云集中引。又般泥洹经云。住首楞严三昧。以三昧力。于十方国或现初生出家灭度入般涅槃分布舍利饶益众生。又宝藏陀罗尼经广说。至下菩萨住处品。当更明之。即今文中。一切处一时说偈。即横周法界。疏。道成先劫已称龙种尊王等者。此下别明竖穷略示一二也。先劫即过去。名龙种上尊王。智度论十二具引首楞严三昧经说。名龙种上尊王。经文但名龙种上尊王佛。即译人广略耳。五十三佛名中。亦名龙种上尊王。其首楞严三昧经有三卷。即当下卷。因文殊广说首楞严三昧境界竟。尔时长老摩诃迦叶白佛言。世尊。我谓文殊法王子。曾于先世已作佛事。现坐道场转于法轮。示诸众生入大涅槃。佛言如是。如汝所说。迦叶过去久远无量无边不可思议阿僧祇劫。尔时有佛。号龙种上尊王如来应供正遍知(云云)于此世界南方。过于千佛国土。国名平等。无有山河沙砾瓦石丘陵坑坎堆阜。地平如掌生柔软草。如迦陵伽。龙种上佛于彼世界。得阿耨多罗三藐三菩提。初转法轮。教化成就七十亿数诸菩萨众(云云)佛寿四百四千万岁。下取意引。涅槃后起三十六亿塔。法住十万岁。记智明菩萨次当作佛。下结会云。尔时平等世界龙种上佛。岂异人乎。即文殊法王子是。次言现证菩提。复曰摩尼宝积者。即央掘摩罗经。此经有四卷。事出第四。初卷中明。舍卫城北有村名萨那。有一贫穷婆罗门女。名跋陀罗女。生一子名一切世间现。少失其父。年将十二。聪明辩慧。有异村名颇罗诃私。有一旧住婆罗门师。名摩尼跋陀罗。下取意引。世间现从其受学。师乃受王请留其守舍。师妇年少染心逼之。世间现不受。其师少妇自惭毁害。师归。乃言世间现强逼。师言汝已为恶当杀千人。可灭汝罪。即杀千人还归见师。师怪其存。又令杀千人各取一指作鬘冠首。唯欠一人。母为送食便欲害母。世尊现前舍母。趣佛为佛所降。广显深妙。第四末。波斯匿王严四兵至。欲罚央掘来至佛所。佛示央掘。后发其迹云。大王南方去此。过六十二恒河沙刹。有国名一切宝庄严。佛名一切世间乐见上大精进。下取意引。寿命无量国土严净。纯说一乘即央掘是。由前文殊广与对扬。后显文殊之迹云。大王北方去此。过四十二恒河沙刹。有国名常欢喜。佛名欢喜藏摩尼宝积。纯一大乘无余乘名。即文殊师利是。故云现证菩提。复云摩尼宝积盖言略耳。下说师及师妇央掘之母。三人皆是如来化现耳。上略举过现不说未来成佛者。未来成佛现即是因。非殊胜故。疏略不显。若欲说者。即大宝积文殊会中说。于未来成佛。号普见如来。以恒河沙界庄严。为一佛国。以安养世界庄严比之。析毛滴海不可为喻。其中众生三十二相。天眼无碍镜照十方。不闻生老病死苦等。但出佛法僧声。若人欲见应念便睹。不待解释疑网皆除。闻名得最上善利。聆记为面见诸佛等。疏。寔为三世佛母。岂独释迦之师者。结其实德。故七十九经云。文殊师利所有大愿。非余无量百千亿那由他菩萨之所能有。善哉文殊师利其行广大。其愿无边。出生一切菩萨功德无有休息。善哉文殊师利。常为无量百千亿那由他诸佛母。常为无量百千亿那由他诸菩萨师。教化成就一切众生等。佛名经说。过去无量恒河沙佛。皆是文殊教令发心。然犹带数故今显实。实为一切佛母。不可穷其始末。岂独释迦之师者。即前所引处胎经云。昔为能仁师。今为佛弟子。二尊不并化。故我为菩萨。即法华九世祖师。亦带方便住首楞严三昧。亦是迹中故。弛张乎权实之场。莹彻乎真如之际。住诸佛不思议之境。岂可语其始终。无言强言为三世之佛母耳。疏影响而来故其说也者结也。影响显非实因也。疏何不入定者。问意中云何明已后信未入位许不入定。今此三品说佛三业。何不入定。故为此通。以果从因因即十信。十信不入果亦不入。是十信中取说果故。疏下结文具显者。即品末。云世尊昔为菩萨时。以种种谈论种种语言。种种音声种种业。种种报种种处。种种方便种种根。种种信解种种地位。而得成就。亦令众生如是知见。而为说法。即其文也。疏。又随宜说法意趣难思者。上指品末广故难思。今明意趣深故难思。亦如法华方便品说。谓称体大用。或随自意。或随他意。或随自他意故。从又等法界下多门难思。疏。三金银等色者。如观佛三昧海经第三广说。今当义引。佛为父王说观诸相竟。佛白父王。乃敕阿难。吾今为汝悉现具足微妙身相。说是语已。佛从坐起。令众俱起令观如来。从顶顺观至足轮相。复从足相逆观至顶。一一身分分明了了。如人执镜自见面像。若生垢恶不善心者。若有曾毁如来禁戒者。见像纯黑犹如炭人。五百释子但见炭人。有千比丘见赤土色。优婆塞辈十六人见黑象脚色。优婆夷辈二十四人。见如聚墨。比丘尼见色如白银。优婆塞优婆夷有见如蓝染青色。四众悲泪释子拔发。碎身毁形自述所见。父王安慰竟。释子即起白阿难言。我宿罪故不见佛身。佛为说因。过去毗婆尸佛时。有一长者。名曰日月德。有五百子。聪慧无双不信父之正法。子临终时。父云。汝等邪见。不信正法。今无常刀割汝身心。眼何所怙。令称毗婆尸佛名。未及法僧而终。生四王天。后邪见因故堕大地狱。铁叉刺眼。忆父所教得生人中。六佛出现闻名而不得见。以其得闻六佛名故。与我同生。如来令称诸佛名号礼拜忏悔。还见相好身。即得初果求佛出家得阿罗汉果。千比丘见赤土色者。过去然灯佛时。像法之中有千弟子。心疑于师。师见其临终。令其称念然灯佛名。生忉利天。以疑师罪下堕饿鬼中。洋洞灌咽。以称佛名今得值佛。佛示胸前万字。令读于此字中。说八万四千功德之行。即便忏悔。罪障消灭得记作佛。比丘尼见白银色者。过去释迦文佛时。五百童女在山泽中。忽遇比丘。皆脱银环散上发愿。愿此比丘成佛之时。愿我见之如所散银环。此后生生作银山神。今见银色。从是已来恒值诸佛。优婆塞见黑象脚者。此等昔时皆作国王。受邪沙门说于邪法。其说法人堕阿鼻狱。汝等随顺恶友教故。堕黑暗地狱。由前闻法善心力故。今得遇我得受五戒。令其忏悔。佛放眉间白毫光照。便得初果。求佛出家成阿罗汉果。优婆夷见聚墨色者。佛说。昔时一宝盖灯王佛像法之中。有一比丘巡行乞食。至淫女家。其女见之。盛满钵饭戏弄比丘言。汝颜色可恶犹如聚墨。身所著衣状如乞人。比丘掷钵腾空飞去。诸女惭愧忏悔发愿。愿此施食所有功德。未来得如比丘自在。以施食故。千二百劫常不饥渴。恶骂因故。六十小劫堕黑暗地狱。由前发善心。今得值我受其五戒。乃是供养阿罗汉故。见舍利弗不见我身。佛为脐中出大莲华。化成光台。有百千声闻。身子目连作十八变。诸女消二十亿劫烦恼之结。得须陀恒果。后见佛身相好端严。而不见白毫相。佛告大王。戏弄恶口乃至得道。见佛不明。余广如经更不会说。如蓝之缘准例可知。下十定品见色多种疏。三尺等者。三尺之身即瞿师罗长者所见。丈六应身无边。即无边身菩萨穷上界而有余。准十定品。或见如来一由旬量。百千由旬乃至不可说不可说佛刹微尘数世界量。略等去中间。故云乃至无边。疏。五寿命等者。或无量劫如阿弥陀佛。或不满百年如今世尊。故涅槃云。我闻诸天寿命极长。云何如来是天中天。寿命短促不满百年。下至朝现暮寂者。如月面佛寿一日一夜故。佛名经第六云。妙声佛寿命。六十百千岁。智自在佛寿命十二千岁。威德自在佛寿七十六千岁。摩醯首罗佛寿一亿岁。梵声佛寿十亿岁。大众自在佛寿六十千岁。胜声佛寿百亿岁。月面佛寿一日一夜。日面佛寿一千八百岁。梵面佛寿二十三千岁。又第二中云。诸佛寿命长短差别。有十阿僧祇百千万亿。毗卢遮那品云。一切功德须弥胜云佛寿五十亿岁。下经之中。说诸佛寿长短多门。疏七根谓眼等随感现异者。佛眼等六根通相而言。三十二相广长舌等。既有八万四千等异。则六根之相随宜亦殊。故高幢普照主山神。得观察一切众生心所乐严净诸根解脱门。雨华妙眼道场神。得能雨一切难舍众宝庄严具解脱门。偈云。昔行施行无量劫。能舍难舍眼如海。如是舍行为众生。此妙眼神能悟悦。谓于一眼有无量行故。所得眼无量差别。复有诸根美妙执金刚神。又上经云。佛眼云何无有量等。疏。然圣人无名下。欲显多名先且立理。于中有二。先双标。谓本无言相故。下经云。已出世间言语道。其性非有非无故。凡有言象皆是随俗利众生耳。二若就德下就无名立名。不出此二。就德通于真应。随机唯约利他疏。虽复多种下二以义统收。不出四悉檀义。一世界悉檀。但令欢喜如来立名少从于此多约后三。今言随宜此为总句。然四悉檀皆是随物宜故。此一句亦摄世界悉檀。二生善者。即是为人。三灭恶者即对治。四见理者。即第一义。又四悉檀亦名四随。问明品中更当广说。言海印顿现者。无尽之名皆我本师海印顿现。即摄十方三世佛号。皆属一佛随宜之号。非约多佛。疏。一切义成者。梵名悉达多。太子时号。果收因名恐人不知故将梵言以释唐语。疏。惑断等者。暗尽明圆清凉益物。如三德也。疏。然上释迦乃是族望者。姓望如崔卢等。族望如博陵。以是能仁之瞿昙故。疏。无能说过者。即大萨遮尼乾子所说经第四卷。有严炽王请萨遮入宫供养。因问云。颇有人于众生界中聪明大智利根黠慧有罪过不。答言有。下有十重问答。大意皆同。一问是谁。一云能雨婆罗门聪明大智。常多淫欲喜侵他妻。二颇罗堕婆罗门多睡。三黑王子多嫉妒。四胜仙王子多杀生。五无畏王子慈心太过。六力过王子饮酒太过。七婆薮天王子行事太过。八大仙王子贪心太过。九大天王子轻躁戏笑放逸太过。十波斯匿王食啖太过。第十一问还更有不。答云。王亦有过。谓太暴恶急卒。王闻大怒令杀尼干。尼干惊怖乞容一言云。我亦有过实语太过。大王黠慧之人。不应于一切时常行实语。观其可不。我于暴卒人前出其实语。故为太过。王悟悔过。更问之曰。颇有聪明大智利根无有过不。答言有。问谁是。答云。沙门瞿昙。此一无过。我四围陀经中说。释种沙门无有过失。所谓生在大富家不可讥嫌。何以故。是转轮王种故。种姓豪贵不可讥嫌。以甘蔗种姓家生故。福德庄严不可讥嫌三十二相八十种好庄严身故。下广说如来具大慈悲无碍辩才十力无畏诸不共德。广说三十二相八十种好一切功德。云唯此一人无有过失。则显余皆不免。故今疏云无能说过。王闻发心。疏。问余圣教说下问答料拣。初问答中有三。初正释此文。二因此下类显义理。即五教意。二通始终。三即顿教。四五皆圆。三若通论下该通诸刹。以上五义但语娑婆。今该横竖一切诸刹。此五亦即成就品中。十无碍义。欲对上五显其无尽。故复重明。又前约五教以法随机。此五约理直语融即一相入义。即一多相容不同门。二相即义。即诸法相即自在门。三一具一切。即同时具足相应门。四即应即狭。是广狭自在无碍门。五即因陀罗网境界门。又兼上五潜入微尘。即微细义。随法回转即主伴门义。随心见异即隐显义。就佛而言本非净秽托事表法。十门不同即托事义。显于时中即十世义十玄具矣。上之十义直约处明立名如是。若小乘中尽三千界唯一释迦。若三乘说。亦百亿内有百亿释迦。余十方刹自是别佛。今约一乘。皆是遮那海印顿现。余十方佛刹亦犹如灯光互相重遍。然于一乘不可说体建立多名故。今此名一一融摄。名号品竟　　四圣谛品第八。疏。此品广于下。疏文有三。一对问辩来。二既知佛下约义辩次。三上名随下辩义相不同。疏。二释名者。疏文有二。先正释名。后出体相。今初。经论广明其文略具五地。复释。今当略辩。先得名后释名。前中文有三节。一双标二义。二言谛实下双释二义。谛通二义。圣之一字唯属审谛。三瑜伽下引证二义。法性是谛实。胜解是审谛。疏。四谓苦下释名先列。后总云下释名。疏。性相云何下第二辩体相。谓正出体性即说行相。故名体相。于中亦二。先辩性相。二属经结示。今初。通有天台四四谛意。四四谛者。玄文已具。今略列名。一生灭四谛。二无生四谛。三无量四谛。四无作四谛。依常所释但有其二。或名有作无作。或名有量无量。有作有量即是小乘。无作无量即是大乘。今以义开故成四四。初则生灭四谛。文有三。初正明。然句皆二义。如逼迫名苦则释别名。亦当辩相。一逼迫身心是苦行相。二即有漏色心者正出体也。色心即五蕴。心是四故。五盛阴苦苦故。不摄无为故。增长名集。是释名相。积集增长故。即业烦恼者出体。下二谛例知。而道云等者。等取八正道等。二此约相说。通大小乘者。结属生灭四谛也。然四谛有相有性。上所辩性是相性也。下说无相是真性也。三智论云下。引证通大小乘。亦是结前生后。结前是生灭四谛。大乘四谛皆无相下。生后无生四真谛也。疏。涅槃云下。即无生四谛。然疏有三。初引经正明。即十三经略示一苦。若具应云解集无和合名集圣谛。解灭无灭解道无道等。影在次文。二谓达四下以义释经。云何言无生四谛。从缘无性即是空。故名之为无非断无也。灭虽无为因灭惑显。亦曰从缘。言超筌悟旨成大者。苦集灭道以为空筌。其犹筌[(ㄇ@人)/弟]以求鱼兔。无相空理即为鱼兔。得鱼亡筌。是悟空方便得成大乘。非离四外别有大也。如非离筌而得鱼矣。三又涅槃云下。以引经证成大小别义。双证生灭及无生也。经云。善男子。以是义故。诸凡夫人有苦无谛。声闻缘觉有苦有苦谛。而无真实。诸菩萨等解苦无苦。是故无苦而有真谛。诸凡夫人有集无谛。声闻缘觉有集有集谛。而无真实。诸菩萨等解集无集。是故无集而有真谛。声闻缘觉有灭非真。菩萨摩诃萨有灭有真实。声闻缘觉有道非真。菩萨摩诃萨有道有真谛。故引此经文。兼释解苦无苦下之三句。言谓若苦即谛下。释经凡夫无谛之言。涅槃四谛品云。佛复告迦叶。所言苦者不名苦圣谛。何以故。若苦是苦圣谛者。一切畜生及地狱众生应有圣谛。亦即思益经文。此无谛言约审谛说。不约谛实。若约谛实。三涂实苦。言二乘虽审知之下。释二乘有谛无实之言。有审谛故如实知苦。不同凡夫妄计为乐。无实可知。疏。又二乘虽知苦相下。第三无量四谛。疏文有三。初蹑上立理。前不见法空苦性故无真实。此不知无量不见相故。亦非见实前即理智故。但见生空不及菩萨。此即量智故。但知粗相不及菩萨。二故大经云下。引文证成。迦叶白佛言。世尊。昔佛一时在恒河岸尸首林中。尔时如来取少树叶。告诸比丘。我今手中所捉叶多。一切因地草木叶多。诸比丘言。世尊。一切因地草木叶多。不可称计。如来所捉少不足言。诸比丘。我所觉了一切诸法。如因大地生草木等。为诸众生所宣说者。如手中叶。迦叶难言。如来所了无量诸法。若入四谛则为已说。若不入者。应有五谛。佛赞迦叶。善哉善哉。汝今所问。则能利益安隐快乐无量众生。善男子。如是诸法。悉已摄在四谛法中。迦叶复白佛言。如是等法若在四谛。如来何故唱言不说。佛言。善男子。虽复入中犹名不说。何以故。善男子知圣谛有二种智。一者中。二者上。中者声闻缘觉。上者诸佛菩萨。善男子知阴为苦名为中智。分别诸阴有无量相。悉是诸苦。非是声闻缘觉所知。是名上智。善男子如是等义。我于彼经竟不说之。次历入界皆如阴说。又别历色等五阴。一一皆言有无量相。此是无量四谛意也。疏。瑜伽论说苦有一百一十者。一百即四十四论。增数明之。初云。谓有一苦无差别流转之苦。一切有情无不皆有流转苦故。复有二苦。一欲为根本苦。谓可爱事若变若坏所生之苦。二痴异熟生苦。谓若猛利体受所触。即于自体执我我所。愚痴迷闷生极怨嗟。由是因缘受二箭受。谓身箭受及心箭受。复有三苦。一苦苦。二行苦。三坏苦。次云复有四苦。五有五苦。六有六苦。七有七苦。八有八苦。九有九苦。十有十苦。共成五十五苦。次论云。当知复有九种苦。一一切苦。二广大苦。三一切门苦。四邪行苦。五流转苦。六不随欲苦。七违害苦。八随逐苦。九一切种苦。其第一一切苦开为二苦。一宿因所生苦。二现缘所生苦。其第二广大苦开为四苦。第三一切门苦。亦开四苦。第四邪行苦开五。五流转苦开六。六不随欲苦开七。七违害苦开八。八随逐苦开九。九一切种苦开十。复成五十五故。两段合一百一十苦也。疏。三然此经中下。会今经文正同无量　　　　大方广佛华严经随疏演义钞卷第二十八　　　　大方广佛华严经随疏演义钞卷第二十九　　　　唐清凉山大华严寺沙门澄观述　　疏。又究此四下。第四无作四谛。文中亦三。初总明。言非唯但空者。拣上无生但显空义。便为真实正是所宗。二今了下别示四相。阴入皆如者。前云即空。今云即如理已别矣。又言无苦可舍非是空故。无有可舍今体即如。如外无苦何所舍耶。此句言如如尚似空。集言无明尘劳。皆即菩提。岂同前空苦。菩提体外无别可断。不同无生空无可断。前则空中无华云何可摘。今则波即是水不得除波。下二谛例然。生死即涅槃。非是体空无生灭也。边邪皆中正者。非离边外别有中道。非离邪外别有正道。亦非无边无邪无可修也。细寻可见。勿滥无生。故涅槃四谛品云。若知如来常住名修习苦。若知法常是名修集。若修灭者。若多修空名为不善。何以故。灭坏一切法故。坏于如来真法藏故同于外道。若有说言。有如来藏虽不可见。若灭烦恼乃能得入。若发此心一念因缘。于证得中而得自在。结云以如来秘密藏者。即是灭谛。道圣谛者所谓佛法僧宝。及正解脱。若能一念发心见如来常住无变。法僧解脱亦复如是。名修习道。上皆无作四谛意也。疏。无苦无集下第三束归一谛。一实谛义亦是涅槃十三文。文殊问佛。世尊第一义中有世谛不。世谛之中有第一义不。如其有者即是一谛。如其无者。将非如来虚妄说耶。善男子世谛即第一义谛。世尊若尔则无二谛。善男子有善方便。随顺众生。说于二谛等皆一谛义。亦下文殊问言。所言实谛其义云何。答云实谛名为真法。若法非真不名实谛。又名无颠倒。又无有虚妄名曰大乘。是佛所说非魔所说。又言善男子实谛者。一道清净无有二也。善男子有常有乐有我有净。是则名为实谛之义。疏。故斯一品下第二会经结示。上第三段中。言此经正同无量四谛。且从一义耳。今则具结通具四种也。故上疏云而文义包博言含性相。相即生灭及与无量性即无生。及与无作。相以广狭成二四谛。性以空实成二四谛。经宗必融举一收四方是经旨。以四种四谛义出诸师故。疏闇用使合经文不标名目。恐惊常听。结归二对顺常经论。或名有作无作。或名有量无量。今之结意有作即生灭。有量同无生。于有量上说无生耳。余二名同五地十重。至文自见。今略示名。一善知俗谛。二善知第一义谛。三相谛。四差别谛。五成立谛。六事谛。七生谛。八尽无生谛。九入道智谛。十善知一切菩萨地。次第成就谛。乃至善知如来智成就谛。疏。答以名虽在小等者。通此一问有二意。一四谛包含故。二开权显实故。今初名虽在小者。经中多言为求声闻者说四谛故。义通大小。即生灭无生等。言事理具足者。如十二缘但事而无理。今灭谛是理十二因缘名广事略。事亦不具。但有苦集而无道故。六波罗蜜但显此出世间无世间故。但有道灭无苦集故。谓苦集二谛下出具足相。言世界有异。此独无改者。十方诸佛出世教化皆令舍于世问证涅槃故。三世同然。故涅槃云。我昔与汝等不识四真谛。是故久流转生死大苦海。况无量无作下收后二重。但用前二性相具足大小包含。况加此二一实之旨。于是乎在。疏。又为破计下。第二开权显实故。以诸经等多说四谛为小。今开此局名周法界。亡所执相即入无生。引入一乘则会真实。况六度等而不周耶。五正释文。疏。如睫毛者全是俱舍颂云。如以一睫毛置掌人不觉。若置眼睛上为苦极不安。凡夫如手掌不觉行苦睫。智者如眼睛。缘极生厌怖。从而复以苦等者。即法华经第一云。不求大势佛及与断苦法。深入诸邪见以苦欲舍苦。为是众生故而起大悲心。疏。有业惑者。系缚三界者。然三杂染业惑为集。别有多门总不出二。疏。烦恼名诤即俱舍论云。烦恼名诤触动善品故。今灭烦恼故名无诤。疏。非唯灭惑而已者。如成实等亦说灭者。譬如灯灭则膏明俱竭。无复别有一实尽处也。肇公亦用此言。实则灭惑所显法身常住有实体也。故涅槃第四迦叶问言。如佛所言如灯灭已无有方所。如来亦尔。既灭度已亦无方所。佛告迦叶。善男子如人然灯之时。灯器大小。悉满中油。随其油在其明犹存。若油尽已。明亦俱尽。其明灭者喻烦恼灭。明虽灭尽灯器犹存。如来亦尔。烦恼虽灭法身常存。下文又云。如灯灭者是罗汉涅槃。又四谛品云。若言修习空法。是名不善。灭坏一切如来真法藏故。同于外道。故知灭体法是真实故。次云自性住者。证成上文体真实义。则体真实拣非虚妄及非空无。自性住言即是法住法正位也。本来寂灭即成上文自性住义疏。集中病源者。谓有攀缘者。即净名第二云何谓病本。谓有攀缘从有攀缘即为病本。下文云何断攀缘以无所得。若无所得则无攀缘。释曰。正引病本无得因便。疏。惑由妄起故。分数尘沙等者。即大般若中般若波罗蜜多清净若色清净。若一切智智清净无二无二分无别无断故。故无二分是一分耳。是以生公云。万善理同而相兼亡异而域绝。善因伏惑成别故。有八万行名。行虽参差俱果菩提。总由一理以统之故。何有二分。理不可分如虚空故。疏。所之在灭者。灭为最上之者适也。道能证灭故为上行。此言在于周易。故谦卦云。地道卑而上行。噬嗑卦彖辞云。柔得中而上行。注云。上行谓所之在进也。凡言上行所之在贵也。今借此文势。疏。言观方谓观四谛也者。即涅槃三十六迦叶品中云。如恒河边有七种众生。一者沉没。二者没已还出。出已复没。三者没已却出出已不没。四者出已观方。五者观方已去。六者出去浅处则住。七者到彼岸广有合文。今但取第四观方一义。经云。是名第四遍观四方。四方者即是四谛。释曰。能观四谛即是道谛故。道名观方。疏。更有四方如十定品者。即第四十二阿耨达池喻中合池四方云。佛子何者名为菩萨四方。所谓见一切佛而得开悟(一)闻一切法受持不忘(二)圆满一切波罗蜜行(三)大悲说法满足众生(四)释曰。若观此四。为菩萨道也。疏。生老病死犹四山。临人等者。涅槃二十九中释八喻。非喻云。云何非喻。如我昔告波斯匿王云。大王有亲信人。从四方来各作是言。大王有四大山。从四方来欲害人民。王若闻者当设何计。王言世尊。设有此来无逃避处。唯当专心持戒布施。我即赞言善哉大王。我说四山即是众生生老病死。生老病死常来害人。云何大王不修施戒。即其事也。故贤与不肖。豪强羸弱同为四迁。一无脱者。梵王帝释贫穷下贱。尧舜桀纣三苗四凶。并归灰坏皆为苦依。疏。从惑生惑业者。即俱舍颂具云。从惑生惑业。从业生于事。从事事惑生。有支理唯此。此偈六地当释。今但要此句从惑生惑者。谓从爱生取也。言从惑生业者。即从取生有及无明生行。事即是苦。今但说集唯举惑业。疏。蜡印印泥者。涅槃二十九下当广释。次下疏文即彼经文。今当略引。经云。善男子如日垂没山陵堆阜。影现东移理无西逝。众生果报亦复如是。此阴灭时彼阴续生。如灯生暗灭灯灭暗生。善男子如蜡印印泥。印与泥合印灭文成。而是蜡印不变在泥。文非泥出不余处来。以印因缘而生是文。现在阴灭中阴阴生。是现在阴终不变。为中阴五阴。中阴五阴亦非自生。不从余来因现阴故生中阴阴。如蜡印印泥印坏文成。名虽无差而时节有异。释曰义至下释。今意在破印耳。阴即是苦。若证灭理。现在之阴不为后因。后阴不生即破印也。疏。照实则生死可尽者。此正立理故。中论下引证。先举偈文即邪见品。先有偈云。若世间有边云何无后世。若世间无边。云何有后世。上反释之。次云。五阴常相续犹如灯火焰。以是于世间不应边无边。释曰。以缘生性空故。不属边无边。复次如中百观说真法及说者等。此约相说。不遇因缘则生死无边。遇则有边。此有三事。一真法如良药。二说者如良医。三听者如可治之病。若具此三烦恼病愈。生死可尽。尽即是有边。不具此三烦恼浩然生死无畔。斯则无边。故结云非有边非无边也。疏。谓三事难得故下。疏释上偈。即影公意。彼疏云难得故非有边。难得故非无边。言犹难见故。取意释。夫言难得非全不得。若全不得一向无边。今有得者得则有边。以难得故则无边耳。此亦约一人而说。若总望一切难有其边。疏业寄于集者。设修善业。有漏心修。是寄于集谛因尽报谢。故云还亡。无漏心修是寄于道。道符于理直趣菩提故。疏二十五有各一分者。颂云。四洲四恶趣。梵王六欲天。无想五那含。四空并四禅。广如涅槃十四。疏。数体即集者。有为之法总名为数。亦心数也。今总中取别云即集也。疏。无一理以贯之则业惑万差者。生公云。凡顺理生心名善。乖背为恶。万善理同而相兼亡。异而域绝。即斯义矣。疏未入忍来常有堕性者。俱舍云。暖必至涅槃。顶终不断善。忍不堕恶趣。第一入离生。四善根中第三善根方免地狱。故知苦依之身地狱性矣。疏。同净名五受阴洞达空者。即迦旃延章。谓不生不灭是无常义。五受阴洞达空无所起是苦义。诸法毕竟无所有是空义。于我无我而不二。是无我义。法本不生。然今则无灭是寂灭义。今唯要第一句。至第三会当广分别。生公云。夫苦之为事会所成者。岂得有哉。是以言五受阴空是苦义也。五受阴苦之宗也。无常推生及灭事不在一。又通有漏无漏故言诸法苦。以即体是无义起于内。又得无漏者。不以失受致苦。故唯受阴而已也。洞达者苦以空为其体故。洞达无所起者。假会之法宜配起也。疏。爱见等者。爱见罗刹前已释竟。二地经云。身见罗刹于中执取。将其永入爱欲稠林。言妄体本空故。无可取者由二义。一段前名执取后名无所取义似相违故。疏。牒释下引中论释无所取。即是行品。行即是阴。谓小乘人为菩萨立过云。若一切法空。何以佛说虚诳妄取。若有妄取法则不空故。偈云。如佛经所说。虚诳妄取相。诸法妄取故。是名为虚诳。故论主举偈以答。即如今疏所引偈。是此答意云。由不了空。无所取中。而生取著。故云妄取。若有可取不名妄取。明知。说于妄取正为说空。如责翳人妄取空华。正为显华是非有故。疏。灭性离言者。诸法寂灭相不可以言宣故。道令言离者。亡心体极离言契灭故。疏。无为无因而体是果者。即涅槃师子吼品云。涅槃无因而体是果。若涅槃有因。不得名为般涅槃也。谓涅槃之体毕竟无因。如无我我所故。亦如俱舍无为无因果。谓六因无五但有能作故名舍因而体是果。则离系果菩提之道。望此亦因者要得菩提证涅槃故。此菩提亦名为因。是果中因故。灭理涅槃亦是因家之果。又是菩提果家之果故。疏。非习道学浮沉而不已者。亦涅槃三十二师子吼品。恒河七人之意。习道是法学。浮是喻。经中因师子吼问。若一切众生乃至阐提定有佛性。即当定得无上菩提。何以一切众生不得涅槃。若有佛性力故何须修习八正道等。佛便赞叹。谓举此喻。佛言善哉善哉善男子。如恒河边有七种人。若为洗浴恐怖贼寇。或为采华则入河中。第一人者。入水则没。何以故羸无力故。不习浮故。第二人者。虽没还出出已复没。何以故。身力大故则能还出。不习浮故出已还没。第三人者。没已即出出便不没。何以故。身重故没力大故出。又习浮故出已即住。第四人者。入已便没。没已还出。出已即住遍观四方。何以故。重故则没。力大故还出。习浮即住。不知出处故观四方。第五人者。入已即没没已还出。出已即住住已观方。观方已即去。何以故为怖畏故。第六人者。入已即去浅处即住。何以故。观贼远近故。第七人者。既至彼岸登上大山。无复恐怖离诸怨贼。受大快乐。善男子生死大河亦复如是。有七种人。畏烦恼贼故发意欲度。此下则义引经文。第一者。谓出家披衣。随逐恶友听受邪法。拨无因果即一阐提。没生死河不能得出是第一人。第二人者。欲度生死断善根故没。亲近善友得信心故出。又遇恶友复断善根。故复没也。第三人者。断善根故没。近善友得信心故出。信如来常住修习净戒。读诵书写十二部经。坚住施慧故名不没。修戒施慧即是习浮。第四人者。出没与住皆同第三。但合观方。云观四方者。四沙门果。第五人者。余义同前。但即去者。心无退转是住无退转已即便前进。前进者谓辟支佛。第六人者。前喻之中但云入已即去。及至合中亦同第五。皆有没出住去。去至浅处则住者。谓诸菩萨欲为度脱诸众生。故住观烦恼。经云第七人者。发意欲度生死大河。断善根故于中沉没。亲近善友获得信心。得信心已是名为出。以信心故。受持读诵书写解说十二部经。为众生故广宣流布。乐于慧施修习智慧以利根故。坚住信慧心无退转。无退转已即便前进。既前进已得到彼岸。登大高山。离诸恐怖。多受安乐。善男子彼岸山者。喻于如来。受安乐者唯佛常住。大高山者。喻大涅槃。善男子是恒河边如是诸人。悉具手足而不能度。一切众生亦复如是。实有佛宝法宝僧宝。如来常说诸法要义。谓八圣道大般涅槃。而诸众生悉不能得。此非我咎。亦非圣道众生等过。当知悉是烦恼过恶。以是义故。一切众生不得涅槃。释曰。是知众生虽有佛性要须修道。方至彼岸。疏。身与烦恼互为依止展转无穷。即涅槃四十纳衣梵志问言。如瞿昙说。无量世中作善不善。未来还得善不善身。是义不然。何以故。如瞿昙说。因烦恼故获得是身。若因烦恼获得身者。身为在先烦恼在先。若烦恼在先谁之所作。住在何处。若身在先云何说言因烦恼得。是故若言烦恼在先。是则不可。若身在先是亦不可。若言一时是亦不可。先后一时义俱不可。是故我说一切诸法。皆有自性不从因缘。下经答云。善男子汝言身为在先烦恼在先者。是义不然。何以故。若我当说身在先者。汝可难言。汝亦同我身不在先。何因缘故而作是难。善男子一切众生身及烦恼俱无先后。一时而有。虽一时而有。要因烦恼而得有身。终不因身有烦恼也。释曰。上有三关先后一时。佛舍前后而用一时。恐难一时故。自遮云。汝意若谓如人二眼一时而得。不相因待。左不因右右不因左。烦恼及身亦如是者。是义不然。何以故。世间眼见炷之与明。虽复一时。明要因炷。终不因明而有炷也。释曰。此佛一答。一时因缘二义并成。故今疏云。身与烦恼互为依止。互为依止言即俱时义。非为因身有烦恼也。谓因烦恼而得有身。能生烦恼。复依身住亦不应难。未有身时烦恼依何。故云互依。二互因依展转无际。若证灭理因惑不生。惑既不生身从何得。非唯身灭证于不生。展转之见亦皆寂灭。疏。道名广大性者。无不在者。然道无不在亦是庄子。东郭子问于庄子曰。道何所在。答曰。道在瓦壁。曰何下耶。庄子曰。道在屎尿。曰何愈下耶。曰道无不在。彼以虚无自然为道。无法不是虚无自然故无不在。今以类取。则真如寂灭无所不在。道符于灭何所不在。疏。则知密训等虚空世界为主摄伴亦然者。此有两重。一即释迦在此为主。摄密训等为伴。则在密训为主。摄娑婆等为伴亦然。方是一佛之谛。二如此佛谛名。既主伴无尽。则密训等他佛为主。谛名亦然　　光明觉品第九。疏。前但名谛别遍等者。如名号品如来于此名悉达等。在密训等名则不同。十方例然。谛名亦耳。此是一重别遍。二者名遍而非是谛遍。谛遍而不是名遍。故云名谛别遍。言今此一会即遍法界者。经云。如于此处见佛世尊。坐莲华藏师子之座。彼尽虚空遍法界一切世界阎浮提中。亦如是座。此是总遍相也。对上二别亦有二总。一总遍诸处。二主伴时处等总皆遍也。言同时者无前后也。言同处者。此有二处。一者约主。同在普光明殿。二者约伴同居金色世界等。言同众者亦有二众。一约主佛。十刹尘数菩萨围绕。二约伴众。谓文殊等诸来菩萨。亦各领十佛刹尘故。言同说者。一切处文殊同时发声。而说颂故。法界皆同说十信故。言同遍者。结上诸同。谓主伴时处皆悉遍也。疏。七圆遍故者。问此与第六有何异耶。第六亦名谛别遍。今亦云差别方能遍。第六云一会即遍。今此亦。云无差别一切遍。二相难分。答曰。细寻方别。前是总别对。此是圆别对。二处别则大同。而圆总则异前。言总别者。别则此界他界各各不同。总则处处皆同此一今圆别者。别则要有差别方能遍故。若不差别不能遍也。圆则不要差别而能周遍。能周遍之法一一圆融。故云无差别。一别一切别即圆融遍一切。上一切字是主伴处众。是能遍之一切。下一切字。但是所遍一切处耳。而言圆融者。一会即是彼一切会。亦非此会处处到也。即此即彼即一即多。故云圆融。又第六约所遍处以论总别。东名非西名所遍别也。此会即彼会所遍处总也。七约能遍以论圆别。要将差别之法方能普遍。是身名别也。今是圆融无差别之法。即能遍故名为圆也。前之别如列宿遍九天。此之别如一月落百川。故前云别则二处大同。大同者有小异故。前之总如一云之满宇宙。此之圆如和香之遍一室。故云总圆诚有异也。疏。第二释名。疏中先得名后若从开下释名。前中先开者。正有三重义含四对。一二光。二二觉。三能所。能所中义分为二。一上二光能所。二下二觉能所。从如来放身光下。二别示上来四对之相。谓分二光各属文殊及佛二觉。别配身智二光。而二光中各有两重能所。谓如来放身光能照也。照事法界即所照也。令菩萨觉知即能觉也。见事无碍是所觉也。所觉即照所成益。上即长行中事。二文殊以智光即能照也。双照事理即所照也。令众觉悟即能觉也。法之性相即所觉也。所觉即照所成益。即偈颂中意疏。二合中下。合上四对。义有五重。文有六节。一合二境。即前所照。若事理不融余皆不合。故先明之。言故得一事。即遍无边而不坏本相者。即前所觉见事无碍。二身智无二者。二合二光也。引涅槃证者。琉璃光菩萨放身光明。文殊乃云。光明者名为智慧。则知二光不别。即第二十一经。三知悟不殊下。合二觉也。谓前身光照文殊等觉知如来光照我刹。然文殊等知是无知之知。故名悟心之知。知事即理二觉合也。不同凡小取事理相。四又此二光不异觉境者。即合能所也。二种能所一时双合。则能照所照能觉所觉。皆性融故举一全收。五此三圆融唯无碍之法界者。总融上三也。上虽四对体唯有三。谓能觉之光所照之境。所成之觉。三对六法举一全收为一法界。此上五重合竟。六虽平等绝相下。结成品名。上开多约相。合多约性。即开即合不坏性相。故云光明觉也。疏。又释名并是品宗等者。立名从所宗故。来意辩意趣故。故贤首以此释名。为其品宗。以此来意为其意趣。疏。第四解疑难者。文有三重。初一具疑难。光何时放滞二途故。从若说名谛下。蹑迹申难。答中初指前决其所疑。从但前二品下。二为其解难。谓前二品未要放光。故前不明。此中始要故此方说。此中菩萨即是牒前。故前十方一一别说。此则并牒。二光照百亿下。唯难无疑。三又疑云下。光明既穷法界。唯疑不难。但疑金色等何所在。故是不决耳。疑意云。此界放光而金色等。去于此界各十佛刹。今若主佛至东十佛刹处放光。则是文殊所从之刹。若更至东十刹。金色乃在放光之西。九方例然。故云金色更在何所。举初为例九色例然。后当刹下答。答意云。主刹向东放光。余之十刹一时向东。主刹如车毂。十方金色等。则如辐辋。车毂若移辐辋皆移。故下经云。尽法界虚空界。一切世界皆有百亿阎浮提一切如来。亦如是坐。悉以佛神力故。十方各有一大菩萨。所从来刹谓金色世界等。如向东既尔。遍余九方亦然。故主与伴一时俱遍。既遍法界总是娑婆。亦遍法界。皆是金色遍法界。皆是妙色十色皆遍。且依此会余会遍等。已如玄中。第五释文。疏。智论云。足下放者。身得住处故云于足。即第九论释经。从足下千辐轮相中。放六百万亿光明。表说六度故。义有两意。此是初意。第二意云。复次一身中。虽头贵而足贱。佛不自贵光不为利养。是故于贱处放光。彼约教相故作是释。今文约表故不正用。即是第二最卑微故摄之。疏。第二光至分齐。疏文有三。初明光至节数。二然非多下。拣非三唯一。下显正于中三。初正明一光顿照。二随机心现。下次通难。难云。既一时顿照。何以有二十六节等耶。释云。随机见故。三在佛文殊下拣滥。云何滥耶。上释妨中文有三节。一权机节节见。二光节节照。三文殊节节至。如第一百亿内机。则非百世界中机。百世界中机。则非千世界中机。则应第一节中文殊如来。非第二节中文殊如来故。今释云。唯第一机节节。互非下二节节皆遍。如第一三千佛光。即是第二乃至遍法界光。文殊亦尔。正遍第一节。文殊即遍法界。而节节见者。但由机感故云百川各见。机复有差。若未入法界节节不同。已入法界皆如文殊诸节顿见。疏。俱舍云四大洲日月等者。此文易了。总以喻显。一小千界如一千钱。一中千界如千贯钱。大千世界如千个千贯。而但取于初禅为数。已上不说。若举二禅已上则不同一成坏火灾所坏唯初禅故。故正理三十一云。小光等天非小千界摄。积小千为中千。积中千为大千。亦不摄彼。疏长阿含十八下。二例同余文。下引二经四论。并同俱舍。俱舍是十一。瑜伽第二。智论第十一。杂集第六。显扬第一。疏。然显扬第一明三千世界三灾所坏者。即刊定记意。上即论文。故如论释三千。意云如是三千三灾所坏。谓水火风。故知初禅已下即刊定取意解释。谓火灾坏初禅。水灾坏二禅。风灾坏三禅。明知说小千。但数初禅若数中千即数二禅以二禅量等中千故。若数大千即数三禅。三禅量等大千故。是知有百亿初禅。有百万二禅。一千三禅。唯一四禅。然若语量即是向说。所引文证义则不成。以言三千皆许三灾坏故。若中千数于二禅。二禅即火灾不坏等思之。正义如前引俱舍正理已释。疏。金光明经直至非想者。经云。是诸人王手擎香炉供养经时。其香遍布。于一念顷。遍至三千大千世界。百亿日月。乃至百亿非非想天。言今依二经者。即金光明。及此经文。约有处所。但至色顶约该地法遍于四空。四空无处。随处得果。如在欲界得无色定。即于欲界而受果报故。无别处摄在二界。然皆通于二十八天。若尔与诸经论云何会释。意云。且如二禅直语其量。等小千界。一三禅量。等中千量。一四禅量。等大千量。三千如次上为下盖。譬如夏云普覆九洲。若以洲取则有九云。若以郡取则四百余云。若以悬取千数未多。或言一云普覆万国。或言万国各有夏云思之可知。疏。俱舍云。阿耨达池岸者。即第十一论释无热池。意云。于此池侧有赡部林。其形高大其果甘美。依此林故名赡部洲。或依此果以立洲号。论更不释。有云。以此洲南狭北阔树叶头大后小。似此洲故。未见有释。若立世阿毗昙云。树在此洲之南。瞿耶尼亦云瞿陀尼。瞿即牛也。陀尼货也。北洲新云俱卢。余可知。疏。若以小数计有万亿者。小数即下等十十变也。谓十小千为万。百小千为亿。千小千为中千。已有十亿。更千中千为一大千。一千中千即有千个十亿。故为万亿。疏今约中数者。谓从千已上方百百变之。谓百小千方为一万。千个小千为中千。方是十万。十个中千始为百万。方是一亿。既十中千为一亿。今有千个中千。故有百亿耳。故唐三藏下二引证。既译百亿为百俱胝。俱胝存其梵言。亿是此语故。二义同。次引测公三种俱胝。证百亿为百俱胝。言或至百数者。即三千有百亿是也。以千万为俱胝故。或至千数者。以百万为俱胝。谓小数数之。中千有百万个小千方是一亿。今大千有千中千。故为千亿。或至百千者。即以十万为一俱胝。故中千已有百俱胝。千个中千方为大千。大千则有百千俱胝也。故疏云。唐三藏译。是千万为俱胝。故三千有百俱胝。俱胝即亿。疏又依俱舍下。三会释俱胝不同。言俱舍译洛叉为亿者。亦是十一论释水轮云。次上水轮深十一亿二万。下八洛叉水。余凝结成金。初以唐言云十一亿二万由旬。下句梵语云下八洛叉水。则八亿由旬为水。三亿二万由旬为金。故知洛叉为亿也。下阿僧祇品云。一百洛叉为一俱胝。则俱胝义当于兆。良以。俱胝有三等故。则俱舍洛叉云亿。当十万云亿。下云一百洛叉为一俱胝。则当千万云亿也。疏。约微细门融三世者。一中顿具一切诸法。炳然齐现名微细门故。说一相之中具余七相。如在母胎即具余七。今在成正觉相中具余七相也。故言融三世者。亦即十世隔法异成门。受生是过去。涅槃是未来故。疏。亦非能照是报者。拣滥释也。可知。言二不并故者。报处见化。见化不见报非谓报化并现故也。疏非是多处各有会者。亦是拣滥。恐人误解若多处有会。似如十人为会十会在一室中。一灯照了。令人顿见十会百人今不尔也。一会遍一切处者。如于一室悬百面镜。中有十人共为一会。则百镜中有百会也。思之。疏一切处文殊。略申三义者。第一约文即是以应就机。令百川中一时见月。言各各皆说当节之偈者。如百亿内。同说若有见正觉偈。第二节内。同说众生无智慧偈。然有四句。一一切处文殊同说一偈。是一切即一。二但一文殊十节说偈。是一即一切。三各于佛所即一唯是一。四诸处文殊各偈不同。即是一切中一切。疏二一文殊从一处东来下。第二释约义。复语其实德。如前溪之月即是后溪。及千江百川之月。全入前溪。所以尔者。一切处月不离本月故。本月落溪。则千处俱落。第三约表者。文殊主般若门。若约观照般若。智了万境无非般若。若白日丽天无物不照矣。若实相般若无法非实相体故。无非般若。犹水全遍波无波非水。即大般若云。般若波罗蜜多清净故色清净。色清净故一切智智清净。何以故。若般若波罗蜜多清净。若色清净若一切智智清净。无二无二分无别无断故。通于观照及实相也。二正显偈。疏然观资理成等者。以贤首有上二意。各别科文。初约境显理中。十偈为三。初一法超情表。次八会事归理。后一事如理融。成前一会。即一切会等事无障碍也。二约心令泯绝诸见。依此释经十偈为六。初之二颂颂于放光佛。令离见。次一颂会前光所照处。以明离见。三有三颂会前所现本法会等。以明离见。四有二颂别会诸菩萨大众。以明离见。五有一颂会前所照众生。六末后一颂明前法会周遍所由。今疏意明不为两般合成一释。显理离见二义相成。故总出所以。云观资理成。若不见理不成观照故。理由观显者。不得观照安能会理。理无废兴弘之由人。故观成契理。诸见自亡故合为一释。皆带显理破见之义。一一具于逼别二意故。初偈反显明违理起见为过失生。后九顺。明会理则理显而见息也。疏。本无有著谁为无著者。如黐胶粘人则有著不著之者虚空不粘。谁为不著空中胶者。疏。情尽理现即名作佛者。此顺禅宗即事理无碍门也。约普贤门。正是华严即事事无碍门也。约行布说。此为千里之初步也。疏。亦显光所照处以明离见者。上约通明。今约别说。令离妄动即是破见。知真法界不应动故。即是显理。此句全是大般若曼殊室利分。经云。若菩萨不动法界。知真法界不应动摇。不可思议。不可戏论。如是能入一切相也。言不动而了故成胜智者。此句观益。诸偈虽同皆是。佛果差别之德。而皆与于观相相顺故。称不动而知。以释当成胜智。疏。我即法性更不证入下。释上平等即无能所。故曰无住。然有二意。一上二句明一性不分。故无能所。犹如一指不能自触。二法性无性复何所入者。明性空故无能所入。亦如虚空不住虚空。此亦大般若曼殊室利分意。彼经云。佛告文殊。汝于佛法岂不趣求。文殊言。世尊我今不见有法非佛法者。何所趣求。释曰。此即一性意也。次佛问云。汝于佛法已成就耶。文殊答言。我都不见法可名佛法。何所成就。释曰。即性空意也。次佛又言。汝岂不得无著性耶。文殊答云。我即无著。岂无著性复得无著。释曰。即今疏云。我即法性更不证入。疏。故般若文殊分云下引证。前即闇用二意。今即显证无住。是彼次后经文疏。智论答云。平等即是三宝者。即八十五论。亦是经文。须菩提问佛。若无差别云何有三宝。佛答。即今疏文。疏。又上第三偈下。收上四偈成一不二法门。即净名经寂根菩萨曰。佛法众为二。佛即是法法即是众。是三宝皆无为相。与虚空等。一切法亦尔。能随此行者。是为入不二法门。疏下经云。无上摩诃萨远离众生想者。即第十六经。无上慧菩萨偈下半云。无有能过者。故号为无上。今无生可坏即离众生想。疏谓一与多下。上标举二门。今正将缘起相由所以。释一多相容之门。此中大意凡所知所起即无有力。若能知能起即是有力。广如玄文。疏由此缘起下。结破静法。彼云。此偈了一多平等。谓解多由一起。解一由多生。无一不成多无多亦无一。了彼一多相由生起。一多之念息。一多相平等。此会差别归平等性。理事无碍非事事无碍。应审思其文。勿谬解也。释曰。今疏即贤首意。此公破师言。是谬解故。今结示即符昔大义中之一也。此公意云。是理事无碍者。以例前诸偈。多约会事归理。一切平等拂诸见故。不合是事事无碍故。今先出此偈本意。言由此缘起成前平等者。上云本会则住无所住。新集则入无所入等。皆平等义。何以得此皆平等耶。特由缘起互相由故。且如本会。与彼十方新集之会。共成缘起由因。本会有十方故。十是所起。所起无体即是本会由因。十方说本会故。本是所起。所起无力故入十方故。由缘起成前一切皆悉平等。言由前平等成此缘起者。谓一有定性不由于多。多有定性不由于一。今由一无定性。假多而起。多无定性。由一而生。故由无性平等之义。方成缘起。若有一可一此是自性一。若有多可多此是定性多。若是定性多。多不因于一。若是定性一。一不因于多。今由多故一。此一不自一今由一故多。此多不自多。多不自多。此多则无力。此一不自一。此一则无力。无力随有力。一多互相收。故随一佛会即一切佛会。法界一切会即是一法会故。此一法会不动而常遍。不分而常多。前后互相成如何不信。故贤首云。缘起法界理数常。尔。应细深思自当见耳。观此疏文。似此弟子当听之时。早已不受特令深思故。疏。结云不信事事无碍恐未著深思也　　　　大方广佛华严经随疏演义钞卷第二十九　　　　大方广佛华严经随疏演义钞卷第三十　　　　唐清凉山大华严寺沙门澄观述　　第二节疏。如泥中刺不觉其伤者。爱欲所覆犹如溺泥不知其伤。言如疮中刺者。即是肉刺故。涅槃中名为息肉故。彼十三经云。深观此爱凡有九种。一如债有余。二如罗刹妇女。三如妙莲华茎下有毒蛇。四如恶食性。所不便而强食之。五如淫女。六如摩楼迦子。七如疮中息肉。八如暴风。九如彗星。初一即声闻缘觉余习。二生子便食后食其夫。爱食善子后食众生。令入三恶道。三五欲华下有爱毒蛇。令其命终。四强食患下堕三恶道。五与爱交通夺其善法。被驱逐堕三恶道。六缠绕凡夫善法令死。七如人久患疮中生息肉。其人要当勤心疗治。莫生舍心若生舍心息肉增长。虫疽复生。以是因缘。即便命终。凡夫愚人五阴疮痍。亦复如是。爱于其中而为息肉。应当勤心治爱息肉。若不治者。命终即堕三恶道中。唯除菩萨是名疮中息肉。八暴风能偃山夷岳拔树深根。爱于父母所而生恶心。拔菩提根。九爱之彗星能断一切善根。令凡夫人孤穷饥馑。今正用疮中息肉一义耳疏。普见通于性相故离二边者。此上总释一偈。此下别解上半。上半。云普见于诸法二边皆舍离。今应问云普见诸法。如何即能离得二边故。今答云。通性相故。唯见相者即是有边。唯见性者即堕无边。性相无碍故离二边。中论云。虽空而不断。虽有而不常。即由空有相即离二边也。从谓真故无有下。引影公中论序以释之。真即是性。俗即是相。依二谛融故离二边。然二谛之义玄中已明欲释此疏略申四义。谓或说妄空真有。如涅槃云。空者所谓生死。不空者。所谓大般涅槃。二者妄有真空。即是今文。三俱空相待无性故。四俱有性相不坏故。于谛常自二故。今此正当第二俗有真空义。而有四对。初对定有无所在。我约真谛上。说空是无性空。不同无物空也。我就俗谛明其有。此是缘有非定性之有也。二真故无有则虽无而有下一对。彰有无体相。是不坏有之无。不碍无之有故成中道。三虽有而无则不累于有下。彰有无之德。若是定性之有。此有则唯是有。不得即无。若是定性之无。此无则唯是无。不得即有。今二互相即故不偏滞。四不滞于无下一对。彰有无离过滞空则断累有则常。既不滞不累故无断常。又释。初对双离有无。故云无有无无。此成空观。第二对不坏有无。故云虽有而无。虽无而有。此成假观。第三对明二谛相即故。不偏滞有无故。不为有边所动无边所寂。成中道观。肇公亦云。涉有未始迷虚。故常处有而不染。此不累有也。不厌有而观虚。故观虚。而不证。此不滞于无也。第四离过。准前有释。初对中初句云真故无有。无彼定性之有是真空义。次句俗故无无。无彼断灭之无故。是妙有义。第二对亦有亦无义。第三对非有非无义。第四对离过则成具德四句也。又初对双离二过。一离有二离无。第二对离非有非无。第三对。离亦有亦无。第四对总明离过故。起信云。真如非有相非无相。非非有相非非无相。非有无俱相即斯义也。是以结云。俱不俱等何由而有。谓第四对正离断常。第三对不偏滞。故离于俱句。第二句不坏二故。离于双非故俱寂也。又若有二可得名俱。今有即无故。则有外无无。可与有俱。今无即有故。则无外无有可与无俱故。亦有亦无相违不立。言不俱不立者若定有定无。遮彼有无有俱非句。今有即无何有非无。今无即有何有非有。故双非亦寂。既无有无亦无一异断常来去。靡不皆如。故云都寂。是以经言二边皆舍离。皆舍离者。一切二边非局有无。又言离者性自离故。不取著故了真性故。非有诸边可舍离也。疏。次一慈力降魔者。大乘方便经说。波旬兵众满三十六由旬。围菩提树欲作留难。菩萨住慈悲智慧。以手指地。八万四千八部大众。皆发大菩提心。故云慈力降魔。经云。导师降众魔慈悲故如是。观佛三昧海经第二。说观白毫功德中。说慈悲降魔。今取意引波旬。召诸八部及旷野鬼神十八地狱阎罗王神。其阿鼻等诸大地狱。全至佛所。及有无边诸怖畏事。一时逼迫菩萨。菩萨。尔时徐举右臂。申眉间毫下向用拟阿鼻地狱。令诸罪人见白毫中流出众水。澍如车轴。火灭苦息心得清凉。狱卒见铁叉头如白银山。龛室千万有白师子。蟠身为坐。于其座上生白莲华。有妙菩萨入胜意慈心三昧。狱主发心。众多罪人诸苦休息。称南无佛。皆得解脱。无边恶事无由近佛。魔王憔悴懊恼却卧床上。有三魔女。又怀惑乱菩萨。亦以白毫拟之。诸女皆见三十六物九孔不净。背负老母抱死小儿。皆九孔流溢匍匐而去。魔王奋剑向前。世尊又以白毫拟之。令魔眷属身心安乐。如第三禅。饿鬼见毫端皆有百千万亿诸大菩萨。入胜意慈心三昧。皆是慈力降魔。经云。光中演妙义者。即眉间光。谓时魔波旬既不能坏佛。忽然还宫。白毫随顺直至六天。于其中间无数天子天女。见白毫孔。筒中皆空团圆可爱。如梵王幢。于其空间有百千万恒河沙微尘数诸宝莲华。一一莲华无量无边。诸妙白毫以为其台。台上有化佛菩萨。放于白毫。大人相光亦复如是。诸菩萨顶有妙莲华。其华金色。过去七佛在于华上。是诸化佛自说名字与修多罗等无差别。即光中演妙义也。然是慈心三昧之力。是故总云慈力降魔。疏次一智断致用者。初句智次句断。此即精义入神故。能一念顿现一切。是致用也易系辞云。尺蠖之屈以求信也。龙蛇之蛰以存身也。精义入神以致用也。注云。精义物理之微者也。神寂然不动。感而遂通者也。故能乘天下之微。会而通其用也。今借此言。以智断冥契。为精义入神耳。第三节。疏性相无碍。是真通达者。疏。释通达无碍。有其二义。一所达之法性相无碍。二能了之智无有二碍。二碍即二障了相故无智障。了性故无惑障。故次句云。无二碍著。则转依心净者谓转无常杂染之依唯以功德依常法身。故云心净离众著。通达是智。无碍是断。调生是恩。云三德备。疏。皆言或见者此九别中有九或见在义易了。而人尚迷。今寄清凉五台求见文殊。以况法界。见佛差别总有十义。一或多机异处各感见。一者如有五人名为多机。各在一台名为异处。一人南台见菩萨。一人西台见师子。一人中台见万圣。一人东台见化佛。一人北台见圣僧。是各感见一也。二或同处各见者。五人同在中台故云同处。一见菩萨一见师子等。故云各见。三或异时别见者。一人朝见菩萨。暮见化佛等。四或同时异见者。上异时别见不局一人多人今此要是多人。谓二人同于晨朝一见化佛。一见菩萨。五或同时异处见者。亦约多人同于晨旦。一于东台见。一于北台见。所见之境。或同或异。或同见菩萨。亦是同时异处见。或则一见菩萨一见化佛。亦同时异处。六或同处异时见。同于中台朝见暮亦见。而能见亦通一人多人。所见亦通一境异境。但取处同时异耳。七或异时异处见。时则朝暮不同。处即东西台别。而能见亦通一人多大。谓或一人朝于中台见菩萨。暮于北台见菩萨。异人可知。然约一人其所见境亦通同异者。同见菩萨如上已明。或一人朝于中台见菩萨暮于北台见师子。然多分且约一境。八或同时同处见。亦约多人同在中台。同于中时见菩萨。所见亦通同异。且约同说。九或一人于同异交互时处见多人所见者。言同异交互时处者。谓同时异处异时同处。名交互时处。然同时异处即是第五。而要是多人异时同处。即是第六通一人多人。今唯一人顿见前多人。所以见此机亦是不思议人。能于同时异处见故。谓有一人于晨朝时在于中台。见中台多人所见。亦在西台见多人所见又于中台。于朝于暮皆见多人所见也。十或一人于同异俱时处见一切人所见者。谓同时同处异时异处。名同异俱时处。既是一人时该多时处遍诸处。见通诸境。故是普眼机也。疏。然佛不分身下。不分而遍。无思普现顿应前十也。疏如第八会者。即五十九经各有十意。说者应引。第四节疏。今观于身若我即阴等者。即中论法品中意。论云。若我即五阴我即为生灭。若我异五阴即非五阴相。若无有我者。何得有我所。内外我我所尽灭无有故。诸受即为灭。受灭即身灭。业烦恼灭。故名之为解脱。业烦恼非实入空戏论灭。释曰。上中论意。正观于身五阴之法。而如来品五蕴上求如来。亦能就于我及我所说。即如自观身实相。观佛亦然。若了二我本自空寂。则见法身堪然常住。疏。中初二句即论。初两句明即阴无我。阴是有为生灭之法。我即是阴故同生灭。次两句是论第二两句。异阴无我。而论主但云则非五阴相。今云以何相知者。是长行释语。谓凡一切法。皆以相知有离阴有我。即不以五阴为相为用。何相知有我耶。故但妄情结成论意。妄情计有我性实无。故云我性未曾有。疏。既无有我下。以我破所。释经我所亦空寂。即论云。若无有我者。何得有我所。疏。我我所空身从何有。以无我遣身。释经下半云何诸如来而得有其身。即论内外我我所下。一偈半文。疏。无身之身下。结归疏意。三德内圆法身为一耳。故经云。佛以法为身清净如虚空矣。疏。二显解脱般若德者。即三德之二也。先释解脱德。引于涅槃。略有二种。即二十五经。高贵德王菩萨品第八功德中一义。经云。云何菩萨心善解脱。贪嗔痴心永断灭故。是名菩萨心善解脱。若瑜伽八十五云。由三种相。当知心善解脱。一于诸行遍了知故。二于彼相应烦恼断德作证故。三烦恼断已于一切处离爱住故。经云。云何菩萨慧善解脱。菩萨摩诃萨。于一切法知无障碍。是名菩萨慧善解脱。因慧解脱昔所不闻而今得闻。昔所不见而今得见。昔所不至而今得至。释曰。心善解脱即灭定障。慧善解脱即脱智障。二障既除翛然无系。故名解脱。涅槃下经重复问起以显前义。谓心定有贪等则不可脱。定无贪等即不须脱。欲明相有性无。此二无碍方名解脱。言涅槃略有一百八句以显深广者。即第五经广释二德中。解解脱之德。迦叶问言。世尊何等名为涅槃。善男子涅槃者。名为解脱。先示其体。亦色非色下。迦叶重请明解脱相。尔时迦叶菩萨。复白佛言。世尊唯愿哀愍重垂。广说大般涅槃解脱之义。佛赞迦叶。善哉善哉善男子。真解脱者。名曰远离一切系缚。若真解脱离诸系缚。则无有生亦无和合。譬如父母和合生子。真解脱者则不如是。是故解脱名曰不生。迦叶譬如醍醐其性清净如来亦尔。非因父母和合而生。其性清净。所以示现有父母者。为欲化度诸众生故。真解脱者。即是如来如来解脱无二无别。譬如春时。下诸种子得暖润气寻便出生。真解脱者则不如是。此是一句余如彼经。然依远公云以义相从有九十四句。随别细分有一百九句。第二十二无逼切中别有七句。第二十三无动义中有四句。第二十四希有义中有其二句。第二十五虚寂义中。亦有两句。第四十甚深义中有其二句。第五十一平等义中亦有两句。第六十七无窄狭中有其三句。余各有一。是故分为一百九句。今言一百八者。即于二十二无逼切中。但有六句以远公见有七喻。故分为七。而第三句云。云何逼切无逼切耶。譬如凡夫我慢自高。而捉蛇虎毒虫。是名逼切。不逼切者。如转轮王所有神珠。能伏毒虫名不逼切。六句皆是无逼切义。唯此一句兼明逼切。以显无逼。看似两句实是一句。表除百八烦恼。亦同楞伽百八句问。疏。言明行者。即般若德。朗照万法故称明行者。即如来具三德人。疏。若作明行足释者。重释明行二字。即十号之一。先引瑜伽。由有止观云禅慧德。彼后更有极善圆满。以释足义。约满足义无脚足义故。疏。不引。疏。涅槃十六下。此经十八先释明后释行。前中先引经。彼有四释。今当第四。就行修证入释明。即证入之体。后然皆般若因果理智异耳者。是疏释经。菩萨明者因中证智。佛明者果中证智。上二皆智。无明明者是所证理。智即观照。理即实相。智度论云。说智及智处。俱名为般若。即斯义也。疏。足有二义者。即释行字。此中略无足字行字所摄。然经四释不出二义。第一释云明者。名得无量善果。行名脚足。善果者名无上菩提。脚足者名为戒慧乘。戒慧足得大菩提。名明行足。释曰。此则据果寻因。释以明为果以行为足。行即是足脚足义也。行足不分是今经意。二者经云。又复明者名咒。行者名吉。足者名果。善男子是世间义。咒者名为解脱。吉者名无上菩提。果者名大涅槃。释曰。此偏就果德释然以世间况于出世。此以涅槃为足。是满足义。亦智断总别耳。三者经云。又复明者名光。行者名业。足者名果。善男子是名世间义。光者名不放逸。业者名六波罗蜜。果者名无上菩提。释曰。此即从因释果。释谓明行皆因以足为果。前释三皆是果。此独菩提是果耳。今疏所引。即当第四。但引释明。彼释行足云。行者于无量劫为众生故修诸善业。足者明见佛性。释曰。此亦满足释足。以足为果以行为因行足义开。今经无足故取初释。行足合义不引此文。疏。无数下显其离过。即下三句于中四。一总明。二因明立量下。释世间义。三如说佛声下。指事以明求过。不得定有则常。今非定有不同外常。因缘造作即是无常。今从法性故离造作。不同无常何可求过。四诸因量者下。随难牒释。言诸因者。谓即生因了因。言诸量者。谓现量比量。及圣言量。所言因者。所由所以顺益待籍之义相也。为由有此所由所以顺益待籍。宗果方明。故说此等名为因也。此即要是宗之所由。亦是宗之所以等。由此即显与所立宗。一向一味能建立宗。故名因也。又因有三相。一遍是宗法性。二同品定有性。三异品遍无性。如立声是无常瓶等。为同品。虚空等为异品。于同品定有异品遍无。是无常等因。同喻异喻皆名喻也。言自他共等三种比量者。因明。第二疏中广说。今略示之。如萨婆多立无表色自立量云。我无表色定是实色。许色性故。如许色声等此即自比量。谓自立义。令他解了。二他比量者。于他立中出宗因过。如大乘破萨婆多云。汝无表色非定实色。许无对故。如心心所三共比量者。于他立中。出比量过。疏。因为量主者。此即彼中三支有阙妨问。夫论立量三支圆满。果明不举独唱因明。答有二解。一云。对敌申量即能立。三支具足。敌者起智所由并得称因所生敌。智即号为明。理智合举故说因明。二云。就比量中有许未许为成未许必有能成。即能成是因。所成是宗。宗由因显。义得分明。此即因果双彰理无违妨。上之二义。正以后义因为量主。又经中云世间诸因量者。亦可世间相违求过不得也。疏。蕴者聚义等者。俱舍界品云。彼论。问云。蕴处界等别义云何。颂曰。聚生门种族。是蕴处界义。释曰。初句释义。次句结成。聚谓积聚即是蕴义。诸有为色。若过去若未来若现在。若内若外若粗若细。若劣若胜若近若远。如是一切略为一聚。说名为色蕴。言粗细者。可见有对为粗。余二为细。又不可见有对。望上为细。望不可见无对为粗。三唯是细染污名劣。不染污名胜。现在名近过未名远。余蕴例然。但粗细一门有异。谓意识相应四蕴为细。五识相应五蕴为粗。依五根故。或约九地下地为粗。上地为细。言生门者。处义谓六根六境是心心所生长门处。言种族者。界义论有两释。一族者谓种族也。是生本义。谓十八界为同类因。各生自类等流果故。是法生本。二族类义。十八种法种类自性各别不同也。疏。俱舍论云。愚根乐三下。此之半偈。论明教起不同。谓愚有三。一愚心所为我。二愚色。三双愚心色。如次配三。言根有三者。谓上根闻略得悟故。说五蕴。中根闻中说十二处。下根闻广方了说十八界。言乐三者。谓乐略说蕴。乐中说处。乐广说界。疏。因灭无常色即涅槃三十八如下当引。疏如来妙色常安隐故。但要此句具有一偈。偈云。不为时节劫数迁。大圣旷劫行慈悲。获得金刚不坏体。疏。四叹佛超绝根境德者。即其性本空寂。偈初句何法不寂独叹如来故。疏答。云境智双寂契彼性空。故为佛德。所以无心于物境则未亡摄境归心。心又未寂。今佛双亡寂照方契性空。此以第二句成上第一句。次言根尘两亡内外解脱。即上句释下句。由契性空故亡根尘。心所知法一切皆空。故亡尘也。能知之心亦不可得。故亡根也。由内亡故根不能系。由外亡故境岂能牵。真解脱也。斯乃解脱惑障。次云亦常照内外脱于无知者。此智障解脱。上寂此照寂照无二。真佛心也。次空上不存者。举况释第三句。空为所契尚不当心。妄念空华岂当佛意。第五节。疏。次四修智上攀业者下。疏。释有二意。前意各别一行。后意通修诸行。文虽局一义乃兼通。如长时修。谓长时信长时乐。长时念长时学。下三亦然。若约所信。念等皆佛功德。疏。如净名观佛前际不来等者。即见阿閦佛品。佛问维摩诘。汝欲见如来。为以何等观如来乎。维摩诘言。如自观身实相。观佛亦然。我观佛如来前际不来。后际不去今则不住。不观色不观色如。不观色性。不观受想行识。不观受想行识如。不观受想行识性非四大起同于虚空。六入无积。眼耳鼻舌身心已过。不在三界三垢已离顺三脱门。三明与无明等。不一相不异相。不自相不他相。非无相非取相。不此岸不彼岸不中流。而化众生观于寂灭而不永灭等。彼以观身实相用观如来。今但自观为小异耳。真实观同。疏。又法华不颠倒等者。即安乐行品第二亲近处经云。文殊师利。又菩萨摩诃萨观一切法空。如实相不颠倒。不动不退不转。如虚空无所有性。一切语言道断。不生不出不起。无名无相实无所有。无量无边无碍无障。但以因缘有从颠倒生。故说常乐。观如是法相是名菩萨摩诃萨第二亲近处。释曰。上经皆观实相。即理实相也。云皆寂灭疏中论法品下。引论全释一偈。然顺今经。引论乃倒。今先具引论文。然后释义。论云诸佛或说我。或说于无我。诸法实相中无我无非我。诸法实相者。心行言语断无生亦无灭。寂灭如涅槃。一切实非实。亦实亦非实。非实非非实。是名诸佛法。自知不随他。寂灭无戏论。无异无分别。是则名实相。若法从缘生。不即不异因。是故名实相。不断亦不常。不一亦不异。不常亦不断。是名诸世尊教化甘露味。释曰。此有六偈。大分为四。初三明实相之体。次一智契实相。三有一偈。名实相之由。四有一偈。明实相之教。初三中。初一明实相双非。次一明其深寂。后一语其体圆。又三是横广。三是竖深。初一非深非广。又初一对我说实相。二约性显实相。三该通性相明实相。以实是性非实是相故。略知大旨。今之所用。但用二偈。初以竖深释经上半。以心绝动摇言亡四句。故云心行言语断。理圆言偏理与言绝。故云言语道断以欲言其有无状无形。欲言其无圣以之灵。故口欲辩而辞丧。心以取相为行。实相无相故绝心行之处。是则心将缘而虑息。以起心动念不会理而。故体无生。既法本不生。今何有灭。无生无灭即是寂灭。言如涅槃者。举喻以显。然实相之体即性净涅槃。而人知涅槃寂灭不生。不知实相寂灭。故以涅槃为喻。若了实相即是涅槃。涅槃之相亦叵得也。次以双非实相。释经下半。离我无我著。实相无我不可著。从亦无无我。亦不著无我。若著二无我理未免于著。从又离我者下。上来直就体明。此下对人以显不著无我。则不趣证故能悲济。从然我无我下。复以四句会融释此四句。略有三意。一对人以显成前对人。谓唯我即凡夫。无我即二乘。双辩对小说大涅槃。云无我者所谓生死。我者谓大涅槃。二乘之人但见无我。不见于我。双非即泯绝大小。二者直就大乘性相。亦有此四。初句唯一真我迥然独立。次句对病显实我法皆空。双辩句。真妄双观不坏性相。双非句。性相融即故互夺两亡。三者但约观照。第一句。知诸众生妄执有我。二称理而观离于二我。三亦双照性相。四即真妄形夺。与第二释异者。此初句有我此是妄我。第二初我乃无我法中有真我耳。第六节。疏。初一拣迷此下。以经初句下五字为三节摄。佛地论叹佛偈。偈云。自性炽盛与端严名称吉祥及尊贵。如是六种义差别。应知总名薄伽梵。今文具用此翻六义。以显真佛最胜之法。初以自在炽盛二德。释威德字。论云自在者。永不系属诸烦恼故。炽盛者。猛焰智光所烧炼。故此内威。德由内具此智断二德。外摄群魔制诸外道。二以端严吉祥释于色字。色即色相。论云。端严者三十二相所庄严故。吉祥者。一切世间亲近供养咸称叹故。三以名称尊贵释种族字。论云。名称者。一切殊胜功德圆满无不知故。尊贵者。具一切功德。常起方便利益世间。安乐一切无懈废故。此上二德前是功德。后是大悲。悲智功德为佛种族。谓佛以功德为种性故。佛以大悲为根本故。为出生故。即内种族故。能悲现刹帝利种。疏。虽是薄伽下释后半。蹑上而释。谓上之六义号为薄伽。依此而取未免颠倒。见从外来即不了唯心。是起信文云。见从外来取色分齐。取相二字向上成心外取相。若就当句。设取心佛亦为取相。不了真佛无相相故。言颠倒者。颠者顶也。顶合在上向下即倒。如是合无为有。合内为外。皆名颠倒。故举空华喻。通二义思之。疏一无限因成者。此中无文。含在随乐见中。上普兴云幢主水神偈云。清净慈门刹尘数。共生如来一妙相。一一诸相莫不然。是故见者无厌足此慈一门已无量矣。况于诸门。出现宝光主海神云。不可思议大劫海。供养一切诸如来。普以功德施群生。是故端严最无比。即施门无量也。普发迅流主河神云。如来往昔为众生。修治法海无边行。即无限因也。如是等或一切因共成一相。或一切因成一切相等故云无限。疏。二应机普现者下。举三喻。别喻色形诸相。疏。后半重释等者。前半云。难可量则心行处灭。言说莫及则言语道断。今重释者。何以寂灭诸相心言罔及耶。释意云。寂灭是不和合义随乐皆见是和合义。今亦不可作合与不合。而知而说故。重释云。于中寄三身说。初约法身住体遍应释。则前无相寂灭。即是住体随乐皆见。即是遍应故。今以二义相夺。故非合不合。其住体遍应犹如虚空。随其窍隙方圆大小。二缘起修成下。约报身修成契实说。如铸金成像像全同金。亦互夺叵说。三又缘即非缘下。约化身应缘说。犹如影像有而即虚。亦二相夺不可得说。已释上句。从合相离故下。释下句可知。疏。中论云。戏论破慧眼等者。即如来品。此前更有一偈半云。如是性空中思惟不可得。如来灭度后分别于有无。青目释云。诸法实相性空故。不应于如来灭后思惟。若有若无若有无俱。如来从本已来毕竟空。何况灭后。释曰。此偈总遣三句。次偈云如来过戏论。而人生戏论。戏论破慧眼。是皆不见佛。此偈二意。一者仍前破第三。此破第四非有非无戏论谤句。即今疏文二者。总遣四句百非谓起心动念皆成戏论。非局第四故。次疏云。妄惑不生故非蕴聚起心则生便成戏论。彼青目释云。戏论名忆念取相分别此彼。言佛灭不灭等。是人为戏论。覆慧眼故。不能见如来法身。疏。决定见者下。释下半。谓决定见者。则见法身。如来法身其相云何。论云。如来所有性即是世间性。如来无有性世间亦无性。真妄无性即佛法身。如是见者。不随相转。若随相转则不自在。不随相转即决定见。见同无性能所双寂。何有有无能累其神。则不畏有无等也。疏。初知解脱。智者摽也。此偈第四句结叹。疏。总不别释。四句交络相合而释。谓初句身字。合次句外字。初句心字合次句内字。应云外身内心。平等二字是身心理。解脱二字通上身心内外。而解脱不同外身。脱业系苦相。即以解脱字上取外身。下取第四句中无所系字。内心脱执取等相。即以解脱字上取内心。下取第四句中无著二字。心无取著即为能证。契上平等名为正念。是第三句四句圆矣。从又内脱二障。更为异解。上解脱字别配身心。皆离障解脱。今释内解脱者。离障解脱。外解脱者。作用解脱。如净名有解脱名不可思议等。疏。谓即前分别之器亦无所有者。上云月之一多由器有异。佛之一多由感不同。今云心分别世间是心无所有。则分别之器亦忘也。其犹梦中见器中之月。岂唯月之不实。实亦器本自无。能现之器既无。所现之月安有。约法可思。疏此法是佛下。释下半。依此见佛则如佛见。第七节疏。今初一句所缘及一切种清净者。契经诸论皆说如来一百四十不共功德。今依瑜伽四十九说。论云。依如来住及依如来到究竟地。诸佛世尊有百四十不共佛法。谓诸如来三十二大人相。八十种随形好。四一切种清净。十力四无所畏。三念住三不护。大悲无忘失法。永害习气及一切种妙智。今经略具。初三句中。具四一切种清净言四种者。一一切种所依清净。谓烦恼粗重并诸习气。于自所依无余永灭故又于自体如自所欲取。住舍中自在而转。二一切种所缘清净。谓于种种若化若变。若所显现一切所缘。皆自在转故。三一切种心清净。谓如前说。一切心粗重永灭离故。又于心中一切种善根皆积集故。四一切种智清净。谓如前所说。一切无明品粗重永灭离故。又遍一切所知境中。知无障碍智自在转故。上四中除第二。皆有二释。今疏之中皆具四净。而文少略。取顺经耳。初如来最自在句。有二清净。所缘是第二一切种智。是第四。于所缘中无碍转。释第二所缘清净。于所知中无碍智自在转。即是第四一切智清净。彼论二释今取后释耳。此二皆是最自在义。次句所依清净者。即经超世无所依。是第一净可知。三一切种心清净者。即经具一切功德。是第三心清净。亦二释中。后释对论易知。疏五无忧喜之离染安住舍故者。即无染无所著。是三念住。谓一者一心听法不忧。二者一心听法不喜。三者常住舍心。谓有忧喜即染不住舍即著。今无染无著故具三念住。疏。六恶想都绝下。即经无想无依止。是三不护。三不护者。一恶想都绝。二不依止名闻。三不依止利养。今无想。成初一。无依止成后二。疏。九智光遍觉即一切种妙智十可知。十一即无忘失法故。常明记。疏。又此一偈即四无所畏者。谓光明遍清净偈无畏有四。一一切智无畏。二漏尽无畏。三出障道无畏。四出苦道无畏。至十藏品当释。唯十力智在第三。约法以显中。即百四十功德具矣疏。故大般若云觉法自在性下。即文殊分中如前已引。又心绝动摇。亦是此经次后那伽室利分。那伽云龙。即龙吉祥菩萨。妙吉祥菩萨欲入城乞食。龙吉祥问云。我欲入城为有情故巡行乞食。妙吉祥云。随汝意往。然于行时勿得举足。勿得下足。勿屈勿伸。勿起于心勿兴戏论。勿生路想城邑想大小男女想。所以者何。菩提远离诸所有想。无高无下无卷无舒。心绝动摇言忘戏论。无有数量。今唯用后一对耳。疏。又瑜伽九十五有六种戏论者。一颠倒戏论。二唐捐戏论。三诤竞戏论。四于他分别胜劣戏论。五分别工巧养命戏论。六耽著世间财食戏论动摇尚无斯六岂有之。疏。次偈入佛功德等者。文有三段。初略释经文。二然一多相依下。束成四义以顺经文。三复总收之下。融成十门。疏下文云知一即多者。十住经文疏。一孤标独立者。即前多中无一性。一亦无有多。二法互无故得独立。亦一即多而唯多。多即一而唯一。废己同他故云独立。二双现同时。即下经云知以一故众。知以众故一。无一即无多。无多即无一故。故二双现更无前后。如牛二角。三两相俱忘者。即前二俱舍也。四自在无碍者。欲一即一不坏相故。欲多即多一即多故。一既如此多亦准之。常一常多常即常离。故云自在。五去来不动者。一入多而一在多。入一而多存。若两镜相入而不动本相。相即亦然。六无力相持者。因一有多多无力而持一。因多有一一无力而持多。七彼此无知者。二互相依皆无体用故。不相知故。觉首云。诸法无作用。亦无有体性。是故彼一切各各不相知。八力用交彻者。即前一中解无量。无量中解一。九自性非有者。互为因起举体性空。十究竟离言者。不可言一不可言非一。不可言亦一亦非一不可言非一非非一。不可言相即。以相入故。不可言相入。以相即故。不可言即入。不坏相故。不可言不即不入互交彻故。口欲辩而辞丧。心将缘而虑亡。唯证方知同果海故。一多既尔。染净等法无不皆然。第八节疏。今文具三者。具上三方便也。然其十偈皆具此三。取其相显。八九两偈但有第二故。下疏云上之二偈但了差别即是方便。余之八偈即是即实之权。约其因修。总是加行方便之力。如第四偈善巧通达一切法。差别用也。正念勤修涅槃道。加行方便也。上二皆权。乐于解脱离不平等。即是称实。对上故为即实之权也。余可意得。疏。初二句有无无碍者。无即是理有即是事。次句定散无碍者。恒住禅寂定也。由契心性理也。禅不系心。不碍散地即涉事也。疏。初二句趣如法界者。二句之中唯取四字。是向实际。初句及一切智。皆回向菩提。疏。二界八地皆名为想者。以欲色二界有于五地。皆全有想。其无想天在第四禅。不摄一地全故。八地有想。其有顶天是第九地。不属于想及与无想故。令无色一界四地不全属有无。故云二界。其无色界下之三地。由是有想故。举八地而以摄之。第九节疏。初句无余修者。此有四修。一无余修以皆修故。次句有二修。一长时修。二无间修。日夜不息。即是长时精勤无怠。故无有问。难度能度勇猛修也。此偈是总。总示度相。师子吼者。名决定说。即涅槃二十七师子吼品下。说法度类略有其六。亦摄下偈文有四节。初偈即说佛性。度一阐提。阐提佛性无明所覆迷真起妄如堕大河。二有一偈无我化外。三有六偈。皆说欲苦度于波旬。波旬为主诸类皆摄故。四有一偈济度三乘。声闻法执不了性空。缘觉无悲不随六道故。悲智双流普教群生。即化菩萨。疏。五事难出。一水深即爱欲海。二即流转。三即无明。四即网覆义。兼虫执罗不得出五即大忧迫。次众生下约法。释五而四释虫执。云妄见有德结网自缠。余可知。第十节疏。初三句三达因圆者。三达即达三世。于中初句了相无量。劫言通过及未。次句了性。过去心不可得。故云无去。未未心不可得故云无未来。现在心不可得故云无住。故净名云。若过去过去心已灭。若未来未来心未至。若现在现在心无住。现在是住亦生即灭故云无住。第三句结知佛如是。知云何如是。非唯知无去等。亦知其相。又性相无碍。又一念能知为如是了疏。兼方便等者。劝物涉有故是方便。劝生发心即是大愿。众生无边誓愿度。佛道无上誓愿成故。即修习力为智决断。言佛果朝夕者。此有二意。一明果速。匪朝即夕故。一念相应功圆旷劫。此为正意结云速成。二朝夕是海。文选云。挹朝夕之池者。无以测其浅深。谓此是佛果大海以深广故。与此相应亦得速成。于一切法都无所求。即净名经身子念座因有此耳。疏。上四义皆先义后利者。即佛地论。疏。若无说无示同佛说也。亦净名目连章经云。夫说法者。无说无示其听法者无闻无得。说约教道示约证道。无闻则不如言取。故为真闻。无得则心无所得。方真证得无闻无得。则后偈听法行中。今此说法。但无说示。亦同宝积叹佛偈云。善能分别诸法相。于第一义而不动。故言同佛也。疏。次句悟理。拣去随文者。不随文故无闻。悟理故无得　　　　大方广佛华严经随疏演义钞卷第三十          
