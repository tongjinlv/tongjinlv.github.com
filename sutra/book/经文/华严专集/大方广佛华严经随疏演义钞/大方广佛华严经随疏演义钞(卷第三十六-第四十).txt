　　　　大方广佛华严经随疏演义钞卷第三十六　　　　唐清凉山大华严寺沙门澄观述　　疏。第八毛光照益三昧中。言智契解脱之门等者。总出光明之因具悲智故。先此上一句约智。亦是约表释。谓毛孔表解脱门。光明表于智慧故。二正明智慧故。云智契解脱之门。疏。慈熏身语意业者。约悲智释。以菩萨旷劫慈悲熏修三业故。疏。后具一四总持者。一法持。二义持。三咒持。四无生忍持。如七地中广说。四持并具。何不自在。疏。不以不见疑菩萨之无光等者。此下别释绝疑之义。绝于三疑。一以不见疑无光明。二不救剧苦谓光无益。经文以如盲不见日等双释二疑。三亦不高推果用下。又遣一疑。谓此作用是佛果用非十信故。疏。既言量等三千。则不坏次第等者。此亦遮其不信十信八相成道。谓十地方能故云不坏次第。谓十地菩萨受职。有大莲华量等百万三千大千世界。十定品辨等觉菩萨有一莲华量周法界。周法界唯大。百万亿中但言三千故劣后二。今疏十二颂六对。一一对中有十义五对等者。疏文分六。初总标。二欲辨无碍下。总辨定慧。三言五对下。正明无碍。四上来无碍下。总示入门。五又向云色性下。彰其含摄。六此是菩萨下。总结劝修。初文可知。就第二总辨定慧之中三。初总指当文定慧之相。二定慧虽多下。彰其类别。后所以局见之者下。总示得失。二中又二。先总辨为二。二者用二不同。今初。疏。制之一处无事不办者即遗教经文。然亦可通理。以其先后类例多约事故。即是彼经八大人觉中第二明精进初云。汝等比丘。已能住戒。当制五根勿令放逸。乃至云。此五根者心为其主。是故汝等当好制心。心之可畏甚于毒蛇恶兽怨贼。大火越逸未足逾也。喻如有人手执蜜器。动转轻躁。但观于蜜不见深坑。譬如狂象无钩猿猴得树。腾跃跳掷难可禁制。当急挫之。无令放逸。纵此心者丧人善事。制之一处无事不办。是故比丘当勤精进折伏汝心。疏。能观心性契理不动者。上句即涅槃经意。彼第二十七师子吼品云。以彼立三品定故。经云。善男子。一切众生具三种定。谓上中下。上者谓佛性也。以是故言一切众生悉有佛性。中者。一切众生具足初禅等。下者。十大地中心数定也。今但义引耳。从契理不动即义说也。观其心性即是观门。而云定者心性是理观。即契理与理相应。湛然不动故名为定。疏。明达法相事观者。如起信等。疏。善了无生者。即七地经云。了法无生名般若是也。疏。诸经论中或单说事定等者。即第二用二不同也。疏。如起信论止一切相乃至等者。论云。云何修行止观门。所言止者。谓止一切境界相。随顺奢摩他观义故。所言观者。谓分别因缘生灭相。随顺毗钵舍那观义故。云何随顺。以此二义渐渐修习不相舍离。双现前故。次论云。若行若住若卧若起。皆应止观俱行。所谓虽念诸法自性不生。而复即念因缘和合。善恶之业苦乐等报不失不坏。虽念因缘善恶业报。而亦即念性不可得。释曰。此中先止不碍观。后观不碍止。皆止约入理。观约观事。第一经中已广引文。兼辩大意。以疏对论文相可知。疏。或以理观对于事定言下。经一心不动等者。即七地偈文。然今经云。于道不动即修禅。忍受无生名般若。盖其义引小有不同。疏。禅定持心常一缘等者。即第三十三经。彼具明十度云。如其回向行布施。亦复坚持于禁戒。精进长时无退怯。忍辱柔和心不动禅定下同。今此但取明定慧文耳。疏。言五对者下。第三正明无碍。于中先别明。后总结。前中五对即为五别。然其五对皆约经文。取文不同。第一对取根境。如初偈将上于眼根中对下于色尘中作义。于中有三。初明根入境出。二为显下。出所以。所以无碍者。略有三义。一唯心现故。二缘起相由故。三法性融通故。广如玄中。以是最初故。具出所以。下多总略。三境入根出亦然。即例释后偈。疏。第二对者。即于入正定中作义。于中文四。一正明。疏。分别事相等者。缘从色尘中出。明知眼根中入是其理定。疏。欲观性空等者。缘于眼起等是理起。明知色尘中入是事入。二以契即事之理下。出所以。唯约事理无碍明所以。于中二。先成上分别事相应入事定而入理定。后制心即理之事下。成上欲观性空。应入理定而入事定。三而经中但云下。出二定得名所以。显上入正定所对之文。由对观故。四亦合将根事对于境理以辨无碍者结例。谓合有二偈云。于眼根中入正定于色起定。心不乱。了色无生无有起。性空寂灭无所作。于色尘中入正定。于眼根中三昧起。分别眼性不思议。诸天世人莫能知。疏。第三对理事无碍等者。即约经文从定起。对于后半以作义。疏文有三。初正明。次以所观下出所以。三亦应下反例。初中疏文但作初偈不作后偈。若具应云欲了真理。应从理观起。而反从事观起。谓前偈示现色性。是事则色尘中三昧起。义当理观也。后偈说眼无生无有起。是理性则前眼根起定心不乱义当事观。出所以可知。疏亦应将境事理对根理事。以辨无碍者。三反例此意稍隐。先应问言。上辨二定但云亦合将根事对于境理。今何双言将境事理对根理事故。应答言。以上二定不能自别。要因起观方知事理。如眼入定未知何定。以见尘上了色差别。是其事观欲令无碍故。说根中入定是其理定境入根起既了根性空故。说境中入于事定。则经文中。已辨根理对于境事。故但合例以将根事定对于境理。今此二观不因定别。根上境上各有二观。谓根入定即于境上从理观起而分别事。于色入定即于根上从事观起分别于理。经文已有此二未于境上从事观起。分别于理。及与根上从理观起。分别于事。若作偈者。应云于眼根中入正定于色尘中事观起。说色无生无有起。性空寂灭无所作。及于色尘中入正定。于眼根中理观起。分别一切上妙眼。诸天世人莫能知。斯则境上事起观理。以对根上理起观事故。云亦应以境事理对根理事以辨无碍也。疏。第四对出入无碍者。即于经入正定对从定起言及起定不乱。作义于中二先正明。后若以事理相望下。句数料拣。事理四句但出其二。等取余二。谓三理入事起。四理入理起。上且单说有其四句。若单复相望应成九句。于前四上更加五句。谓事入事理起。理入事理起。事理入事起。事理入理起。事理入事理起。故为九句。疏又成四句。即根境出入成四。但举其一。若具应云二境事入根事起。三根理入境理起。四境理入根理起。若更交络乃成十句。五谓根事入境理起。六境事入根理起七根理入境事起。八境理入根事起。九根事理入境事理起。十境事理入根事理起。以其事理相望。属前事理四句故但云四耳。疏。第五对二利体用无碍者。此有两重无碍。一体用无碍。二二利无碍。下双牒释。言心不乱是体者。全用根起三句。以对境起中后二句。作义则根起三句为体亦为自利。谓于眼起定心不乱说眼无生无有起。性空寂灭无所作。而言不碍现于广境者即取前示现色性不思议。诸天世人莫能知为广境。亦全用此二句为利他。疏良以下。以体用无二。释二利无碍。然上疏但约眼色根境以为体。例后五根境可知。疏。此上十义同为一聚下二总结十对也。于中又二先正结。后又经且约根境下。例显若境境相对即下于自他身自在中摄故。此不明根根相对等。但略无耳。例亦合有。若具说者。应云于眼根中入正定于耳根中从定起。示现耳性不思议诸天世人莫能知。于耳根中入正定从眼起定心不乱。说眼无生无有起。性空寂灭无所作等。成六根互用。疏一尘入正受多根从定起等者。亦略无耳。若具应云于色尘中入正定。于六根中从定起。示现六根不思议。诸天世人莫能知。于六根中入正定。于色起定心不乱。说色无生无有起。性空寂灭无所作等。复应有一根入多尘起故云等也。等字等于两重。一等多根入一尘起。二等一根入多尘起。若具应云于眼根中入正定于六尘中三昧起。分别六境不思议。诸天世人莫能知。于六境中入正定眼根起定心不乱。说眼无生无有起。性空寂灭无所作。余根对尘亦然故云并略不说疏。上来无碍深妙难思下。第四总示入门。先问。后今当下。正示知事理无碍根境亦如总观也。念虑不生总止也。即禅门大意。疏。又向云色性难思下。第五彰其含摄。于中又二。先收总持等。会佛名经。后约三观会通智论。前中然十二入。约其含摄并称总持。约其性空究竟并称波罗蜜。约其性本清净皆解脱门。约其觉性圆明并得称佛。故佛名经云眼陀罗尼自在佛。乃至意陀罗尼自在佛。色陀罗尼自在佛。乃至法陀罗尼自在佛等。疏。不唯取相为染无心为净而已者。结弹北宗禅门但得一分之义。谓彼云眼见色意同知染法界。意不同知净法界。意同知即眼陀罗尼自在佛。眼等总持度门等者。今谓亦是一义。但得不起心之义耳。不同上来十重五对无碍自在等。疏。又以智论三观下。第二以三观会智论。于中有三。初明三观。次辨三止。后双结上二。初中先明次第三观。后三无前后即一心三观。言此二不二色性难思中道观也。此有二种中道。一但合上二以为中道。此之中道大乘初门。二色性难思即佛性中道。斯为圆妙欲辨包含故双出耳。疏。对此三观下。辨三止。一方便随缘止。即假观家止。谓方便涉有随一一缘住一境故。二体真止。即空观家止。体达真理与理冥故。三离二边分别止。即中道家止。不取有无等二相也。以上对经文之次故。以假观为初。今对上观亦以方便居首。若准智论中。先空次假后中义如前辨。疏。既止观双运下。三双结上二。于中又二。先结止观。诸处多明一心三观。既有双运则亦合言一心三止。若具亦可言一心三止观也。疏。即一而三。下二结三一通于止观。即一而三体随相用故。即三而一相用即体故。双照三一体用显然。双遮三一互夺双泯。谓即体同用故。非一即用同体故非三也。疏。一一释文准思可见者。今将三观以对经文三观。以遮照等亦然。谓色相难思是假观。眼定即是随缘止。性空寂灭是空观。色定即是体真止。色性难思是中观。眼根即是离二边分别止。以色性有三义。若以变碍为性即假观摄。若以真实难思为性即中道摄。故二观皆用双运即是根境对辨。二俱宛然即是双照。二俱无碍互夺双亡即是双遮。疏。此是菩萨圆融功德等者。第六总结劝修可知第五喻况玄旨中。疏。众生含其前三者。以业报二字是第四故则初一含四。疏。菩萨神力由三种相除佛后二者以无障碍约二障尽故。成立有情未周遍故。疏然取分喻者。由上云无可同喻今何喻耶。故云分喻。无可喻者下经云。三界有无一切法不能与佛为譬喻故。言分喻者。喻有八种。一顺二逆三现四非五先六后七者先后八者遍喻。如涅槃说前文已引则有遍喻。今对遍喻但取少分。如言佛面犹如满月。但取圆无缺义故。今喻亦然。以小喻大者。若易中射隼于高墉。以况天下等其事甚多。疏令闻喻者。忘象领意故褒以智者。周易略例云。夫象者出意者也。言者明象者也。尽意莫若象。尽象莫若言。言生于象故可寻言以观象。象生于意故可寻象以观意。意以象尽。象以言著。故言者所以明象。得象而忘言象者所以存意。得意而忘象。犹[罩-卓+弟]者所以在兔。得兔而忘[罩-卓+弟]。筌者所以在鱼。得鱼而忘筌也。然则言者象之[罩-卓+弟]也。象者意之筌也。是故存言者非得象者也。存象者非得意者也。象生于意而存象焉。则所存者乃非其象也。言生于象而存言焉。则所存者乃非其言也。然则忘象者乃得意者也。忘言者乃得象者也。得意在忘象。得象在忘言。故立象以尽意。而象可忘也。重画以尽情而画可忘也。是故触类可为其象。合义可为其征。今疏用此文故令忘象领意。谓如水现四兵。是喻是象但知菩萨无心顿现。则水印可忘矣。诸喻皆然。若能忘象得意斯为智者。执象失意乃成愚滞故。法华云。诸有智者以譬喻得解。疏江南之人。不信千人之毡帐者。即颜之推。字介文。家训归心篇中之语也。疏。为毒涂鼓者。即涅槃第九如来性品云。复次善男子。譬如有人以杂毒药用涂大鼓。于众人中击之发声虽无心欲闻闻之皆死。唯除一人不横死者。鼓合涅槃。死喻灭惑。不横死者。喻一阐提。终成坚种者。即下出现品如上频引　　第三会升须弥山顶品第十三。疏。信前此解者即疏本意。疏以前信会答第二会。初所脱信问故。次住有二段。即古德意。疏。二品名须弥下。疏文有二。先正释。后表位下约表法释于中四。一正约表。二若天表净下。假问征起。三妙有十义下。通释上问。四若约观心下。约观心释。前三可知三中分四。一约能表。二十住之行下合所表。三显十住功德下结所释。四然上所释下拣权实。初中二。先释妙。后释高。前中疏。谓七金山七重围绕者。俱舍世间品偈云。苏迷卢处中(苏即妙也迷卢高也)次逾健达罗(此云持双以山顶有二道脊山能持此故以为名)伊沙驮罗山(此云持轴山峰上耸犹如车轴山顶持故)竭地洛迦山(俱舍疏云此即西方树名大疏但依状翻不出其名颂疏云此方亦有名檐木山山上宝树形似彼故)苏达梨舍那(此云善见见者称善)頞湿缚竭拏(此云马耳山形似彼故)毗那怛迦山(此云象鼻山形似故)尼民达罗山(俱舍疏云鱼名其鱼觜尖山形似故华严音义释此云云持边山也)于大洲等外有铁轮围山。前七金所成。苏迷卢四宝。入水皆八万。妙高出亦然。余八半半减。广皆等高量。释曰。上来所引正证七金余因便来。下疏方要疏及七香海海印旋流者。俱舍颂云。山间有八海前七名为内。最初广八万。四边各三倍。余六半半狭。第八名为外。三洛叉二万二千逾[跳-兆+善]那。释曰。前七名为内七金内故。第八名为外七金外故。外在铁围之内亦名山间。最初八万即持双之内海也。七金内海皆八功德水。故云香水旋流。外海铁围因便故来耳。疏。唯天依住者。俱舍颂云。妙高层有四相去各十千。傍出十六千。八四二千量。坚手及持鬘。恒憍天王众如次居四级。亦住余七山。释曰。谓始从水际尽第一层相去十千。傍出十六千。上三层级向上相去数同。傍出渐减一半。第二层八千。三即四千。四即二千。向上渐狭。此四层级直上方尽妙高下半四万逾[跳-兆+善]那。第一级有药叉神名为坚首。乃至第四是四天王余皆四王管故。云唯天依住。妙高顶八方复三十三天居故。皆天住。疏。波利质多罗能益天众者。波利此云遍也。亦曰周匝。质多罗。此云间错庄严。言此树众杂色华周匝庄严。或云圆妙庄严。即俱舍园生树也。故俱舍云东北园生树。西南善法堂。论释云。其园生树槃根深广五十逾[跳-兆+善]那。耸干上升枝条傍布。高广量等百逾[跳-兆+善]那。挺叶开华妙香芬馥。顺风熏满百逾[跳-兆+善]那。若逆风熏犹遍五十。是诸天众游乐之所。余文可知。疏。为显十住功德妙高下。第三总结释也。于中三。初正结释。次四王处半下通伏难。谓有难言。若以妙高为表四王亦处妙高。复为次第何不处此。故为此通。后善财童子下。引例为证。疏。偈赞一品义有两兼者。前是古意。后是新意可知。十段科中皆有皆俱齐遍等言者。以约结通周法界故。疏。今此明遍即十重说处中第一重也。即第一疏说经缘中初此阎浮是也。疏文分三。一总释文意。二何须举此下。释举二会所以。三所以唯约觉树下。通妨难。此通二难。一有难云。既不散前应举二会。何以唯言不起觉树。故此通云。初会为本。又第二会近初会故。二若同时下。复通一妨。文中先举难。后应云即用下。通释可知。疏动静相违去住悬隔下。疏文有五。一假问征起。二序昔顺违。三申今正解。四会通古义。五问答会违。疏古有多释下。次序昔顺违。昔有五义。而文三节。初并序三师。二序第四。三序第五。以初三师并约三身义类大同。欲并破故先序于昔可知。疏并非文意下。二辨违。通有二违。一违现文去。住皆是遮那佛故。二违经宗。十身非三身故(彼即是后二会此即今文也)疏一云以去即非去等者。二序第四师以不分三身。但就一身论性相故。即是事理无碍。宗中之意。不违本体。不顺今文。于中先序昔。后辨违。前中光正释。后如不来相而来等。即是古人引例证成。此是净名经问疾品中净名之言。经云。时维摩诘言。善来文殊师利。不来相而来。不见相而见。文殊师利言。如是居士。若来已更不来。若去已更不去。所以者何。来者无所从来。去者无所至。所可见者更不可见。今但引净名之言。余略不引。睿公释云。文殊心栖实相。形贯法身。内外冥寂都无来相。都无来相能以之来。此明心冥至理体绝去来。应物随缘不坏来去。而下文殊答者。即得意相领印成其言。则以三时门领其不来相而来。以合不合门成其不见相而见。前中三时略举其一以相显故。言三时者。即中论去来品偈云。已去无有去。未去亦无去。去时亦无去。翻此则云。已来无有来。未来亦无来。来时亦无来。谓已来已灭不可言来。未来未有何得言来。来时不住已未分之故亦无来。无去亦然。故下经云。若过去生。过去生已灭。若未来生。未来生未至。若现在生。现在生无住。而净名所见。文殊自庵园而来。庵园众会谓文殊为去。故文殊言非唯居士见我不来而来。从庵园见我为去。我亦不去而去也。所以者何。下文殊自征释上义。谓若先有法从彼而来。既非先有缘会而来。故于三时无有来矣。无去亦然。来必有从。去必有至。故三句释别。又有来去不出三时。今三时无来故。来无所从。三时无去故。去无所至。言所可见者。更不可见者。即以合不合门成上不见相而见。谓见必有三。谓能见所见及以见者方成于见。所见因于二成故无所见。所见无故余二宁有。故中论云。见及所见者。是三各异方。如是三法异终无有合时。异法不可合。非异无可合。又论云。见不能有见。非见亦不见。若已破于见则为破见者故。正见时即无见矣。因他所引略示纲宗。疏若尔但是下。二辨违但是升即非升。似去即非去。何有树下不动之身。若庵园有文殊。毗耶更见妙德。可以证此。彼此义异何得援引。疏。有云此佛神通同体等者。三别序第五师。即刊定记主。亦先序昔。后辨顺违。前中以体遍为不动。以用应而犹升。疏若尔何殊第三师不起是法者。即第二辨违也。此有二破。一指同前义破前义不立。此义自破。二又以住释于不起下。直就所立破。唯住觉树非有体遍。遍于去处何得去非体遍。然觉树亦用独言是体。升天有体但言是用故。有所违。非责本立同体业用。故下正义亦是即体业用。疏。今显正义下。第三申今正解。有法喻结。文显可知。疏古德释此略有十义下。第四会取古释。于中二。先正序。后然此十解前五玄门下。为其会通。于中又二。先总会。意明古德所立。文则杂乱。义则无违。疏。然此中相望有四对法下。二别会通。于中又二。先通明义类。后一多相望应成四句下。别释前法类中一多之义。于中三。初正说四句。次类释余会。后例释余义。今初。经中欲显一多相即故等者。显经中不尽之由。若云不离一树而升一天难思之相不显。若言不起一树而升一切忉利天者。则不能显本会圆遍。若言不离一切树。而升一切天。则无一多无碍之相。故唯出初句。下法慧例云十方悉亦然。方有升一切句即俱多句。疏升释天既尔下。二类释余会。疏。复应树树相望等者。三类释余义。于中二。先例经。后又既一处有一切处下。例释十玄。以古德玄文与意相参但有四玄。前五但二九为托事。十为同时。故今加六十玄具矣。疏。问带前起后下。问答会通可知。疏。第九迦叶下。同赞如来者。此中疏以别德释其别名。于中数名状若疏家。以文就义观下二会义更昭然　　须弥山顶偈赞品第十四。疏。先陈体性者。即第二来意如前品明。疏别即次第配于十住等者。下之所释闇引经文。如以主导世间释因陀罗者。因陀罗此云帝也。主也。即下发心住劝学十法中云。所谓勤供养佛。乐住生死。主导世间令除恶业。乃至为苦众生作归依处皆为主义。从二已下但取名上之义不引经文。疏亦可别明十住胜进十法思之者。初之一住已引经文。余九思者。二以治地胜进云习诵多闻虚闲寂静近善知识了达于义等。皆如莲华开敷义故。三谓观察众生法界等。谓智宝故。四为了知三世佛法等为最胜故。五知众生无边无量无数不可思议等。为大乘如金刚誓愿心故。六学一切法无相无体不可修等如香气故。七说一即多说多即一。文随于义义随于文等。可悦意故。八知刹持刹观刹诣刹。领受佛法为明净故。九善学法王善巧轨度等为可持故。十学十种智。如空遍故。疏智明闇息恩益清凉应器周故者。月有四德合佛三法。明是智德。闇息断德。清凉是恩德。应器周故亦是恩德。又具上三德故。能遍应。疏别名即十住自分之果者。前刹配胜进故。此配自分具如下文。疏以此十因下结成。上且随下令其寻本。疏如名号品者。不欲繁文故令寻彼。但远近小异义理全同。若刹若人皆遍法界重重无尽。疏次二劝观佛力更发胜心者。前品成于四句亦从此生。谓前一偈半即指上文。是不起一切处而升一处。后十方悉亦然。单取十方须弥顶亦然。即是不离一切处而升一切处。取上一阎浮提对此。则是不离一处而升一切处。取上一阎浮对我等今见佛住于须弥顶。即不离一处而升一处。如来自在力通于四句。第二南方疏了一切法真实之性者。约偈文释。言净心地者。约表治地住释。疏。颂意为显于诸众生增长大悲者。约彼住中胜进行释。以称实而观救世者故。约当偈释。疏。初二句空观。缘生无性故等者。约三观释。皆初牒经摽观。后句取经意释成中观疏。释成中有二义释。次二句中道观。一云由观前生灭一切诸法即无性故者。一切法故非无。即无性故非有。由前但观无性是空。但观假名是假。今二相即故非空非假。是中道义。此约即缘生法以明中道。二云相体即是不生灭也者。约三性义以辨中道。然无生多义。略有二种。一事无生缘生之相即无生故。二理无生。圆成实体本不生故。今既经言该一切法。不拣相性则相体皆无生矣。则遍计无生是空观。缘生假有是假观。缘生无生。及圆成无生皆中道观。则性相二宗三观皆具。然此二偈亦可但为性空之观。则初二句正辨性空故。言自性无所有。次假观二句通妨。谓有难言。现见生灭那言无生。故释云。随世假说耳。次二句中观正示不生之理。依此释者极顺常解三论中意。而未得于龙树玄旨故。疏。取论三观释之。疏。法性本空非观之使空故无所取者。此以性空门显无所取。次云何有能见者。即以相待门遣其能见。此中语略。合云若有所取则有能取。既无所取故无能取能因于所而得立故。亦曰相因门。然取与见皆通能所。今所取之中则存于所取略无能取。于能见中略无所见。所见即所取故。疏。又上来以空遣有等者。此别为二释不分止观。四偈相蹑总为遣病。则四偈中。初二句以空遣有。次二句以假遣空。次二句以如不生灭双遣空假。次二句且结观益。第三偈即双遣非。疏。从若谓双非下。正释第三偈。以上来疏重举前文生此偈故。故此正释。于中初举所破。次故辨起心皆妄下。以偈正破。起心皆妄绝念方真。释其上半。念本自无斯绝亦灭。释其下半。以性空无念亦不可思故疏。故中论云下。引证即如来品初广破有如来竟。末后结云若于一异中如来不可得。五种求亦无。云何受中有。又所受五阴不从自性有。若无有自性云何有他性。以如是义故受空受者空。云何当以空而说空如来。次破于空四句皆拂。颂云。空则不可说。非空不可说。共不共叵说。但以假名说。何以故。寂灭相中无无常等四。寂灭相中无无边等四。次问云。若如是破应无如来。次偈答云。邪见深厚者。则说无如来。如来寂灭相。分别有亦非。如是性空中。思惟亦不可。如来灭度后。分别于有无。次总拂偈云。如来过戏论。而人生戏论。戏论破慧眼。是皆不见佛。长行释云。戏论名忆念。分别有此彼。又云。此如来品初中后。思惟如来定性不可得。是故偈说如来所有性即是世间性。如来无有性世间亦无性。此上诸偈文义相连。疏。家但引同今经偈。言用此文者。明是龙树取此经意而为论偈。疏。亦含三止意者。上云心冥性佛即停止止。心安正理故。止绝思求即止息止。今偈疏文即心冥体性停止止也。惑何由生止息止也。直就经文体性皆如。即是对不止止也。谓法性非止非不止。而铭法性为止故。云对不止止。疏。又亦通结止观者。即以第四偈结上三偈也。而止。已先明故。此疏文但结上观。疏第六偈推功下。此有四意。一明义意相承有本。二亦谦己下拣异凡情。三令法下辨法相承。四殊途下彰法体连合次八菩萨例有此四。第三西方胜慧解佛胜智。偈此偈明随空心净即表位中义故。彼文云。所谓观一切法无常。一切法苦。一切法空等故。云随空心静下七菩萨初释名中。皆有二意。细寻准此。疏。谓了一切法即心自性。性亦非性者。即心自性此是表诠。由一切法无性故。即我心之实性。言性亦非性者。此是遮诠。即上真性以无性为性也。即心自性如圆成性。性亦非性。如胜义无自性性。以偈但云了知一切法自性无所有故。故复遣性。疏。翻前内取等者。疏文。有二。一总释文意。二然此一。偈下。显义包含。略为二解。初云但是蕴缚。即涅槃二十九。师子吼难云。如佛所说一切诸法有二种因。一者正因。二者缘因以是二因应无缚解是五阴者念念生灭。如其生灭谁缚谁解。世尊因此五阴生后五阴。此阴自灭不至彼阴。虽不至彼能生彼阴。如因子生芽子不至芽。虽不至芽而能生芽。众生亦尔。云何缚解下佛牒以为答。引蜡印印[泥/土]印坏文成。喻意云。生时诸根有具不具。具者见色则生于贪。生于贪则名为爱。狂故生贪。是名无明。贪爱无明二因缘故。所见境界皆悉颠倒。无常见常。无我见我。无乐见乐。无净见净。以四倒故作善恶行。烦恼作业业作烦恼。是名系缚。以是义故名五阴生。此中意云。虽复生灭不妨系缚故。今用云但是蕴缚无有我人。疏。二前后因依相续无性下。是第二意上辨人空。此明法空。于中又二。先正明法空。后此性即是第一。义空下。会通佛性。然案显文但辨二空理已玄矣。观其法喻。包涅槃经佛性深义故复显之。此中文势连环。先总示佛性。即师子品初。如前玄中已广引竟。疏。又上性无所有下。别示诸因先指经以明。性无所有者。即前偈自性无所有。内外虽异皆是第一义空。故指前偈亦即此偈于此性也。既以第一义空为正因佛性故。性无所有即正因也。疏。前解此了者。前偈云如是解法性故云前解。此偈云于此性了知故云此了。并是了因。明知。一切众生虽有第一义空智慧之性。若无般若等为了因者终不成佛。上通二偈以出正了。疏。此蕴相续即是正因。亦名生因者。唯约此偈以显二因此双标也。疏。言正因者下。即双释也。然欲解诸因先须知彼经文。二十八云。善男子因有二种。一者生因。二者了因。能生法者是名生因。灯能照物名为了因。烦恼诸结是名生因。众生父母名为了因。谷子名生。水土名了。六度阿耨多罗三藐三菩提名为生因。佛性阿耨多罗三藐三菩提名为了因。复有了因。谓六波罗蜜佛性。复有生因。谓首楞严三昧阿耨多罗三藐三菩提。复有了因。谓八正阿耨多罗三藐三菩提。复有生因。谓信心六度。又云。善男子。因有二种。一者正因。二者缘因。正因者如乳生酪。缘因者如酵暖等。又云。正因者名为佛性。缘因者发菩提心。又云。正因者。谓诸众生。善男子。僧名和合。和合者名十二因缘。十二因缘中亦有佛性。十二因缘常。佛性亦常。是故我说僧有佛性。故下疏云。然复生必对了。正必对缘。已引经文次当释疏。言正因者是中道义。中道即是佛性者总示其体故。二十七云。佛性即是无上菩提中道种子。疏。谓现在阴灭下。出中道相。即今因前五阴故。偈是中道义。其下所用涅槃经文。即前二十九答师子吼阴缚难文。上引难文则具。引答则略。今当具引佛答之文。经云。善男子。谛听谛听。我当为汝分别解说。善男子。如人舍命受大苦时。宗亲围绕号哭懊恼。其人惶怖莫知依救。虽有五情无所觉知。肢节战动不能自持。身体虚冷暖气欲尽。见先所修善恶报相。善男子。如日垂没山陵堆阜。影现东移理无西逝。众生业报亦复如是。此阴灭时彼阴续生。如灯生闇灭灯灭闇生。善男子。如蜡印印[泥/土]印与[泥/土]合印灭文成。而是蜡印不变在[泥/土]。文非[泥/土]出不余处来。以印因缘而生是文。现在阴灭中阴阴生。是现在阴终不变为中阴五阴。中阴五阴亦非自生不从余来。因现阴故生中阴中。阴如印印[泥/土]印坏文成。名虽无差而时节各异。是故我说中阴五阴非肉眼见。天眼所见。释曰。此上具引。今疏用经便以义间但观经文自分主客。然百论唯识皆说因缘相生。续故不断。灭故不常。不断约果续。不常约因灭。今疏。以中论中义于因果中各有断常。现阴为因先明灭故不常。后虽不至芽而能生芽。此现在阴虽不至后下。以有功能明现阴不断。疏。而中阴五阴亦非自生下。约后阴明非断常。先明非无因常。以中论明无因则堕常过。如外道立时方微尘等故。后既能续前下明续故不断。疏。非断非常是中道义正因性也。总结示也。疏。能生佛果故曰生因道。上释正因。今释生因也。前有六对生了二因。前三对以因为生因。缘为了因皆就能生。后三对以因望果以论生了。今是前意。如乳是生因酵等为了因故。乳等即喻众生。望于佛果而为因也。疏。众生佛性有二种因者。引文证成。如上已引。疏今以了因了彼正因下。结示经文可知疏。初一显无缘了不见正因下。此释第一偈。疏文有二。先正释文。后引难成立。前中三。初正释经。次拣定二因。后结示喻旨。前中先释上半喻可知。后下半法合下释合。然有二解。解虽慧莫能了。前义但有二法成见。谓宝与灯以成正因缘因。后义则三法成见。应须加眼以喻于慧。此中法喻合应各四句。谓一有眼无灯不见。二无眼有灯不见。三无眼无灯不见。四有眼有灯则见。则眼为因灯为缘。因缘合故方得见宝。因缘随缺则皆不成见。以喻善友为缘如灯有慧为因如眼。因缘具故方见真性。亦有四句。一者有慧无友不见。二无慧遇友不见。三无慧无友不见。四有慧有友则见。其第四句则是约人。因缘和合亦成了因。今喻前失故无此句。三句失中唯合初一。其无眼有灯影在后喻瞽者不见明净日中。则明因缘互缺不见。况全缺耶。故不明于无眼无灯　　　　大方广佛华严经随疏演义钞卷第三十六　　　　大方广佛华严经随疏演义钞卷第三十七　　　　唐清凉山大华严寺沙门澄观述　　疏。然即缘因即是了因下。第二拣定二因。于中有二。先标二别。因有亲疏者。总示别义。疏者是了亦是缘因。亲者是了非是缘因。疏。善友是缘因而必是了下。出其二相。善友是疏亦缘亦了如酵暖等。是酪了因亦是缘因。疏。佛性名为了因未必是缘。此约智慧性故者显上了因未必是缘。以是亲因故。言智慧性故者。亦是了相。以无漏智性本自具足。本有真实识知遍照法界义故。当体名了。又约行性居然是了。又上所引生了二因中。云六度阿耨多罗三藐三菩提是名生因。佛性阿耨多罗三藐三菩提是名了因。六度能生菩提故为菩提生因。佛性能了菩提故为菩提了因。明知佛性之体即是了因。疏。若以第一义空为佛性者。唯是正因者。拣异智慧性也。然涅槃云。佛性者名第一义空。第一义空名为智慧。此二不二以为佛性。然第一义空是佛性性。名为智慧即佛性相。第一义空不在智慧但名法性。由在智慧故名佛性。若以性从相。则唯众生得有佛性。有智慧故。墙壁瓦砾无有智慧。故无佛性。若以相从性第一义空无所不在。则墙壁等皆是第一义空。云何非性。故下经云。知一切法即心自性。论云。以色性即智性故。色体无形。说名智身。以智性即色性故。说名法身。偏一切处明体本均。今分性相故分二义。疏。若以智慧为佛性者。即是了因者结成上义。生下五蕴是正是生不得名了。五蕴名生者。能生诸法故。名生因。今因五蕴能得菩提岂非生因。如乳生酪。如谷生芽。皆生因故。疏。然复生必对了正必对缘者。以疏参用为顺今经。依涅槃明义有二对。并如上引。疏。今灯一喻。双喻缘了下。第三结示喻旨兼指理源。即涅槃二十六七者。此是南经。北经即当二十八九疏。又上灯喻既是正义下。第二引难成立。亦二十八。疏文有二。先引经立难。后决择经意。前中二。先师子吼立。后如来难。然疏引文随要略引。若经具云。师子吼菩萨言。世尊一切众生有佛性。性如乳中酪性。若乳无酪性云何。佛说有二种因。一者正因。二者缘因。缘因者。一酵二暖。虚空无性故。无缘因。佛言。善男子。若使乳中定有性者。何须缘因。师子吼菩萨言。世尊。以有性故故须缘因。何以故。欲明见故。缘因者即是了因。世尊。譬如暗中先有诸物。为欲见故以灯照了。若本无者。灯何所照。如土中有瓶故。须人工水轮绳杖等而为了因。如尼拘陀子须地水粪而作了因。乳中酵暖亦复如是。须作了因。是故虽先有性。要假了因然后得见。以是义故定知乳中先有酪性。善男子。若使乳中定有酪性者。即是了因。若是了因。复何须了。善男子。若是了因性。自了者常应自了。若自不了何能了他。若言了因有二种性。一者自了。二者了他。是义不然。何以故。了因一法云何有二。若有二者乳亦应二。若使乳中无有二相者云何。了因而独有二。师子吼言。世尊。如世人言我共八人了因亦尔。自了了他。佛言。善男子。了因若尔则非了因。何以故。数者能数自色他色故得言八。而此色性自无了相。无了相故。要须智性乃数自他。是故了因不能自了亦不了他。又善男子。一切众生有佛性者。何故修习无量功德。若言修习是了因者已同酪坏。若言因中定有果者。戒定智慧则无增长。我见世人本无禁戒禅定智慧。从师受已渐渐增益。若言师教是了因者。当师教时受者未有戒定智慧。若是了因应了。未有云何。乃了戒定智慧。令得增长。师子吼菩萨言。世尊。若了因无者云何得名有乳有酪。善男子。世间答难凡有三种。一者转答。如先所说。何故名戒。以不悔故。乃至为得大涅槃故。二者默然答。如有梵志来问我言。我是常耶。我时默然。二者疑答。如此经中若了因有二。乳中何故不得有二。善男子。我今转答。如世人言。乳有酪者。以定得故。是故得名乳有酪性。佛性亦尔。有众生有佛性以当见故。释曰。此上所引对今疏文则知。广略。但要何须了义。然泽州释云。自下第五师子吼。以其缘正二因证性本有。如来对破。佛破有三。一就喻。二就法。三双就法喻。初就喻中云。若使乳中定有酪性即是了因者。乳中既得有其酪性。性由了有。明知乳中即有性了。破性了中文别有四。一若是了因复何须了者以内征外。乳中先自有其了因。何须乳外酵暖为了因。此即是以外破内。今疏云。又善男子一切众生有佛性者下。即彼就法破。言已同酪坏者。难破须了。师子吼立意性体虽有须修了因。了之令现故举破之。前破喻中若有酪性应有性了。若有性了何须外缘以为了因。破此同彼名同酪坏。喻既已破法全同喻何得不破疏。结正义云下。指彼最后结文并如上引。但观上来所引经疏。则此中疏居然可了疏。然上诸义总有二意者。第二决择经意。然有二意。前义即泽州意。后意即疏正意。所以更加后意者。若但用前意犹招来难次下当明。故于后意疏文有三。初正释义。次遮外救。后结示正宗。前中疏。约其体性与有不异者。如矿有金性波有湿性。约其现惑与无不殊者。不得其用。如水成冰无水之软。若言定有名为执著者。暗引经证。即涅槃三十五云。善男子。是故如来于是经中说如是言。一切众生定有佛性。是名执著。若无佛性是名虚妄。智者应说众生佛性亦有亦无。三十六又云。善男子。若有人说言。一切众生定有佛性常乐我净。不作不生烦恼因缘故不可见。当知是人谤佛法僧。若有说言。一切众生都无佛性犹如兔角。从方便生本无今有已有还无。当知是人谤佛法僧。若有说言。众生佛性非有如虚空。非无如兔角。何以故。虚空常故。兔角无故。是故得言亦有亦无。有故破兔角。无故破虚空。如是说者不谤三宝。善男子。夫佛性者。不名一法。不名十法。不名百法。不名千法。不名万法。未得阿耨多罗三藐三菩提时。一切善不善无记尽名佛性。如来或时因中说果。果中说因。是名如来随自意语。随自意语故。名为如来。如来随自意语故名阿罗诃。随自意语。名三藐三佛陀疏。然众生智慧是佛性因者。此下第二遮于外救。即前意家救。然疏。虽双存二义以后意为正故。假以前师设难救前。救云。汝意加后者。岂不以前义为未造玄。因果二性皆有明文。若有明文如何。不许。故经云。佛性有因有因因。有果有果果因者即十二因缘。因因者名为智慧。果者谓大菩提。果果者谓大涅槃。既有四种。前二本有。后二当有。文理昭然。如何不信因果二性。更别说理故为此通。欲通此义先应反难前师云。向引四性是一处复有处。说是因非果名为佛性。是果非因如大涅槃。是因是果如十二因缘所生之法。非因非果名为佛性。此复云何。设尔通云是因非果是初性。是果非因是第四性。是因是果为第三者理亦可通。非因非果名为佛性如何可通。明知直语佛性之体体非因果。因中取之名为因性。果中取之名为果性。非是佛性分成因果。如瓶取空是瓶中空。世界取空是界中空。空岂有异。故言众生智性是佛性因。菩提涅槃是佛性果。非是佛性分成因果。故结正云然则佛性非因非果。疏。今此经宗下。结示正宗。于中有二。先结正义。后结广劝信。前中言宗于法性者。以无障碍法界为宗。则法性即佛性。知一切法即心自性。若以心性为佛性者。无法非心性则不隔内外。而体非内外内外属相性不同相何有内外。然迷一性而变成外。外既唯心何有非佛。所变无实故说墙壁言无佛性。以性该相无非性矣。加烟因火烟即是火而烟翳火。依性起相相翳于性而相即性。如水成波波即是水。境因心变境不异心。心若有性境宁非有。况心与境皆即真性真性不二心境岂乖。若以性从相不妨内外。若以外境而例于心令有觉知。修行作佛即是邪见外道之法。故须常照不即不离。不一不异无所惑矣。故云即非内非外随物迷悟强说升沈。疏。佛性要义下。结广劝信。疏。此喻了因惑俱者。翳喻于惑。眼喻了因。但见有垢非全不见。然见空华无而谓有。不见于无即不见法。疏。涅槃云。佛性二种下引证。即二十八经。但初云。善男子佛性复有二种。从一者是色下。疏全是经。直至然非失坏一段终毕。然有二意。一以非内非外然不失坏证强说升沈。二证可见。谓佛菩萨见之。了了如眼见色。言非色者。以未证如闻他说故。故云闻见。若涅槃二十七经云善男子。佛性亦色非色。非色非非色。及历相非相常非常等。下释云。色者金刚身故。非色者。十八不共等故。非色非非色者。无定相故。释曰。此约佛性之体名色非色。以如来身智等皆果性故非今所用。第四菩萨。疏。初二句曲径趣寂迷一直道者。迷一直道凡小俱迷。曲径趣寂唯是小乘。若超卓大方不历二乘速成正觉名为直道。若先证二乘后方入大名为曲径。曲径谓其迂回。趣寂明其沉滞。入无余依权教不回。若实教中终竟发意。但动经八万耽三昧酒故。疏。次半有常等倒长世间恶者。以上言通凡小。故此说凡恶。下说小乘之恶。疏三乘纵有亦不名谛者。二乘不见法空。居然不净。权教大乘谓事理不融亦未为净。疏。后偈拂前二见以成真见者疏文有三。初总明偈意。次谓上半下别释偈文。文并可知。后智论云下。引论通释。谓第二十论。彼论偈云。若人见般若是则为被缚。若不见般若是亦为被缚。若人见般若是则得解脱。若不见般若是亦得解脱。脱之与缚俱通见不见。今疏随经之次便以论偈随义解释。初言下半意者。谓下半。真俗之见不忘。此是取著之见故被缚也。言上半意者是论第三句。是忘见之见同无分别智故得解脱。疏。即第六七偈者。以第六偈见佛无取即无取而见。是见般若得解脱义。第七偈证真了俗亦真见般若故皆解脱。疏即第四偈者。第四不见诸法空是无真见故。不见般若岂不缚耶疏。唯忘言者可究斯旨者。见与不见俱通缚解。岂得随于见不见言。须领见等下意。若言见而被缚。即知是取著之见。若言见得解脱。即须知是无分别见。故什公云。唯忘言者可与道合。虚怀者可与理通。冥心者可与真一。遗智者可与圣同矣。第五菩萨。疏初三所执无相观者。然此中明于三性。上修三无性观。言三性者。一遍计所执性。二依他起性。三圆成实性。三无性者。一相无自性性。二生无自性性。三胜义无自性性。三性之义。已见上文。今疏科文名中一一舍二。今言所执无相观者。所执即遍计所执。无相即相无自性性观。次三缘起无生者。缘起即依他起性。古经论中。亦名缘起性。今疏文从简故云缘起。言无生者。即生无自性性观。后三圆成无性者圆成即圆成实性。言无性者。即胜义无自性性。偏言无性者。向真性上。说无性故。亦是古名并从简耳。又皆双明者。以其三性即三无性故。故唯识云。即依此三性。说彼三无性。初则相无性。次无自然性。后由远离前所执我法性。故二种三性不相去离。然法相宗三性即有性。三无性则无性。有无义殊故彼偈云。故佛密意说一切法无性。意云。既言密意说三无性则不碍于三有性也。若法性宗此二三性有无无碍互夺双亡皆悉自在。疏。初一举分别过者。分别即遍计所执也。古谓为分别性。今疏从简亦欲辨起心动念皆成分别故并成过。故云以心分别一切法邪。不以心分别一切法正。故信心铭云。至道无难唯嫌拣择。但不憎爱洞然明白。疏后二显无相观者。正修三无性中初无性也疏。一离所取者。谓二偈中初一偈所取。即遍计所执也。上半知于情有者。即遍计中二义。谓情有理无。今知情有即是理无。则知此性即无相也。疏。如迷木见鬼等者。举喻以明。如人夜行云月朦胧。见一杌木以无月光。情怀怖畏而生鬼想。众生亦尔。行生死夜妄想浮云蔽于慧月。睹缘生法不了性空。谓有定性如生鬼想。鬼喻遍计。木喻依圆。若了知鬼是因迷有则知所执定性之法皆由妄情。是人名为妄识所执。故名悟人如实知鬼此释上半。疏。知鬼本无举体是木者释下半也。约法云知妄所执理。本是无但是依圆。为举体是木则见依圆故名见木。故知妄本自真则鬼是木见佛则清净名为见木。疏。如若见鬼则不见木者。有妄执之见如若见鬼故。则为垢不见依圆名不见木。执有定性不见依圆之实名未为见木。疏。下半显得离于鬼见方成见木者。谓离于定性执见。则见圆成之实方为见木。疏依他二义者。三性各二义。依他二者。一幻有。二无性。从分别生释依他义。依他因缘而得有故。分别即他。故唯识云依他起自性分别缘所生。今言世间语言法即所起之法。众生妄分别即是能生。且顺三性义释。亦可诸世间法各无定性。但是众生妄心分别。谓有实耳。疏。二者无性即是下半者。知世皆无生无生即无性也。疏。有无生见同世非实者。由上云知世皆无生。今牒此言云若见见世间。谓见世无生既有此见。见即是生故同世间非真实也。故古人云。无生终不住万象徒流布。若作无生解还被无生顾即其义也。疏。下半见等无生名真见者。以经文言若见等无异。谓见等所见同无生故。能所两忘名真见者。疏初句体有者。圆成有二义。一体有。二相无。法性本清净故是体有。如空无相故是相无。体有即是相无。相无即是体有。本自相融何能说之。欲言其有即相无故。欲言其无即性有故。第六菩萨。疏。智离所知心脱烦恼等者。下半初句。明离二障。言离垢者。离所知障。是慧解脱故。言智离所知。言心解脱者。是离烦恼障。是心解脱故云心脱烦恼。解脱之义通二解脱。言兼二利者。即第四句自度能度彼。以自度二障亦令他人脱二障故。则俱度苦海也。疏二障难除下。总举下半释成初句。二障难除则难断能断众生难度。今难度能度为自强不息。是希有勇健义也。然自强不息。即周易乾卦大象。象曰。天行健。君子以自强不息。谓乾者刚健之象。君子当法天刚健。故自强进德不休息也。今借用之明佛勇猛。自励策修练磨其心。得成正觉为勇健耳。疏如大菩萨见者。大菩萨即于无量劫积智之者。疏。尽即自为者。净名第三香积世界诸菩萨欲还本土。以求少法当念如来。佛告诸菩萨。有尽无尽法门。汝等当学。何谓有尽。谓有为法。何谓无尽。谓无为法。如菩萨者不尽有为不住无为。何谓不尽有为。谓不离大慈不舍大悲等。何谓不住无为。谓修学空不以空为证。修学无相无作。不以无相无作为证。疏。诸行无常速起灭故者。释成尽是有为之义。故涅槃云诸行无常是生灭法速起灭故。刹那不住故。疏。有为之性湛若虚空。便是无为体常遍故者。释其性如虚空故说无有尽。其性即上有为性故。其性之言。略有二义。一但约无性之性以有为法缘生性空。缘生性空即同无为。竖穷三际曰常。横无不周曰遍。故是无为。则上净名。但明不尽有为。不住无为。二相犹别未能显为即无为矣。今明即性之相是名有为。即相之性便是无为故是玄矣。二者其性如虚空即如来藏性。体离断常故如虚空。故胜鬘云。边见者。凡夫于五受阴。我见妄想计著生二见是名边见。所谓常见断见。见诸行无常是断见非正见。见涅槃常是常见非正见。妄想见故作如是见。于身诸根分别思惟现法见坏。于有相续不见起于断见。妄想见故于心相续愚暗不解。不知刹那间意识境界。起于常见妄想见故。又云死者诸根坏。生者诸根起。非如来藏有生有死。如来藏离有为相。如来藏常住不变。是故如来藏。是依。是持。是建立。释曰。据上经文以尽即无尽。是故双非常无常见。故次文云智者说无尽此亦无所说。疏。既如虚空何有无为之相者。我言无尽者。体无可尽故如虚空。非谓有于一物。若高山之出云用之无尽也。故云智者说无尽此亦无所说。由尽即无尽。即非尽非无常矣。无尽既如虚空。则非无尽非是常矣。是为双非常无常。双离尽不尽。亦双非为无为。故中论云。若有有为法则有无为法。既无有为法何得有无为。疏。则不坏于尽者。此有二意。一者拂上有为。二者上来双遣今则双存。自性无尽则有无尽。有难思尽则有尽矣。以泯不碍存故。存亡无二方曰难思。而向言拂上有为者。谓尽则无尽故非尽矣。上来尽即无尽意虽暗拂。而以其性如空别示无为。故今方说拂有为耳。疏但除上病者。即侧用净名第二。但除其病而不除法。二空之体者以法性宗二空即真如空。及所显圆成者。以法相宗二空非真如。二空所显为真如故。真如即是圆成。然空有无碍故。双存两宗。第七菩萨。疏烦恼名诤触动善品者即俱舍界品颂云。有漏名取蕴。亦说为有诤。及苦集世间见处三有等。今用第二句。从烦恼名诤下。至有彼诤故。全是彼文。从故生死者有漏为体即是前段后义。彼疏后云犹。如前说。有彼漏故名为有漏。释曰。此证成有彼诤故。下又结云如是等类是有漏法差别众名故今结云故生死者有漏为体。所以论初名为有漏无漏法也。疏。又二互相待故俱空等者。谓上约因缘因他立称。故无真实不融二体。今明双融此有三意。一相待。二相即三相夺。今初相待俱空即相待门。谓因涅槃方说生死要。因生死方说涅槃。若高下相形。若无有高则无有下。若离涅槃则生死不存。若离生死则涅槃不立。故俱空也。次言二互相夺故皆寂者。此有二意。一者相即门。生死实性即是涅槃。则涅槃之相。假说生死。如波与水举一全收故。生死即涅槃。涅槃即生死。二由相即故便互相夺。生死即涅槃即无生死。涅槃即生死则无涅槃。故涅槃非寂静。生死亦非喧故皆寂也。疏。一佛佛相望者。如云阿弥陀佛有四十八愿能摄众生。余则不能。礼于此佛灭罪则多。礼于余佛灭罪即少。不知诸佛行愿功德无不平等。随根随缘说有优劣故。为颠倒。二三身等相望者。谓念佛化身功德则少。乃至法身功德则胜等。而言三身等者。等取四身。五身。十身。无量身。故以不知三身体融十身无碍。谓有优劣故为颠倒。三心佛相望者。谓佛已成道。功德难思。我心妄惑则名为劣。虽无叨滥不了真源。心佛众生三无差别故为颠倒耳。疏。若取知能知寂者。此即用于禅宗知识之偈。偈中具云。若以知知寂此非无缘知。如手执如意非无如意手若以自知知亦非无缘知。如手作于拳。非是不拳手。亦不知知寂亦不自知知。不可谓无知。自性了然故不同于木石。手不执如意。亦不自作拳。不可谓无手。以手安然故不同于木石。斯为禅宗之妙故今用之。而复小异以彼但显无缘真智以为真道。若夺之者但显本心不随妄心。未有智慧照了心源。故云故须能所平等等不失照。为无知之知。此知知于空寂无生如来藏性。方为妙耳。第八菩萨。疏。后偈序昔以成今说者。偈中但是序昔偈意乃成今说。既执我受苦。明昔说无我为正说也。疏初三觉妄证实是觉察义者。三段显其三觉也。一觉察者如睡梦觉。亦如人觉贼。贼无能为。妄即贼也。二觉照者即照理事也。亦如莲华开照见自心。一真法界恒沙性德如其胜义觉诸法故。三妙觉者。即上二觉离觉所觉故为妙耳。非更别觉。故楞伽云。一切无涅槃。无有涅槃佛。无有佛涅槃。远离觉所觉。若有若无有故为妙觉。故起信云。又心起者无有初相可知。而言知初相者即谓无念。此明非觉而觉也。疏初句拣似比量者。然准因明。总有八义。今此有四故。论云。能立与能破。及似唯悟他。现量与比量。及似唯自悟。谓能立能破现量比量。此之四义各有真似故成八耳。言八义者。一对敌申量。三分圆明开晓于宾故。名能立。二斥量非圆弹支有谬。示悟于主故。名能破。三对敌申量三支缺谬。非晓于敌故名似立。四妄斥非圆弹支有谬。不悟于主故名似破。五于色等义有正智生。自相处转故名现量。六谓籍众相而观于义。相应智起故名比量。七有分别智于义异转。了瓶衣等名似现量。八以似因智于似所比相违解起名似比量。广如彼说。今疏。云无常计常即是第八。如色是无常知从缘生刹那灭故。故是无常。此籍因缘相应智起是真比量。今以相续覆故即似因智起。计之为常。即相违解起名似比量。故为颠倒。今云于法不颠倒故是拣似比量。疏男女天地等见一合相名似现量者。此即第七。一合相者。众缘和合故。如揽众微以成于色。合五阴等以成于人名一合相。如是见者。是有分别智。于义异转故名似现。言一合相。相不可得故。故名为离下。显真现量。不可得者。即金刚经云。如来说一合相即非一合相。以从缘合即无性故。无性之性。是所证理。如是知者是正智生。是自相处转名真现量。上来离于所觉和合之相。已为现量。非唯已下。又拂能所证迹。为真现量。谓若有如外之智与如合者。犹有所得非真实证。能所两亡方为真现。故唯识云。若时于所缘智都无所得。尔时住唯识。离二取相故。故下经云。无有智外如为智所入。亦无如外智能证于如。如是方为真现量也。是故。经云离诸和合相。疏。后偈成现观者。即前真现量也。现观有六。十地当释。今通前三。疏。夫见实者。即净名经入不二法门品。乐实菩萨曰。实不实为二。见实者尚不见实。何况非实。所以者何。非肉眼所见。慧眼乃能见。而此慧眼无见无不见。是为入不二法门。此明实者真实之理。非实者缘生假合。今尚不得所证之如。岂况如外假有之法。疏。见非实者。知其即实者。即诸经意云。若见非实即真名见。非实下。引中论即是法品。前光明觉品已广引竟。然实有二意。且就一相理实为实。事相非实即真俗二谛。俗则一切皆俗。佛亦随俗立名。真则一切皆真知妄本自真。故双照为俱存。互夺即双寂。疏。由无住故无所不住者。即般若中意。彼前更反释云。若有所住则有所不住。从谓不住有下。疏。释上文由无住故无不住义。疏。能住例知者。上辨四句。唯住有句具住不住义。下三皆略。若具住无应云亦不住无无即有故。故能住无。契无实故。俱句云。故能住有无契二实故。俱非句云。故能住非有无契非有无实故。疏。既以无住为住下。释第四究竟不动摇句。即大般若曼殊室利分亦前已引。从方契已下。是疏释义。结归诸佛住于此义。第九菩萨。疏。以无所得得菩提故者。前文已释。疏。本觉自然故无造作者。即将第二句无作字释初句处字。从悟亦冥符下。将第二句无分别字嘱初句所得字。三细已下。释三四二句。即起信论。然由无明为因生三细。境界为缘生六粗。故彼论云。复次依不觉故。生三种相。与彼本觉相应不离。云何为三。一者无明业相。以依不觉故。心动说名为业。觉则不动。动则有苦。果不离因故。二能见相。以依动故能见。不动则无见。三者境界相。以依能见故。境界妄现。离见则无境界。以有境界缘故复生六种粗相。云何为六。一者智相。依于境界心起分别爱与不爱故。二者相续相。依于智故生其苦乐。不觉起念相续不断故。三者执取相。依于相续缘念境界。住持苦乐心起著故。四者计名字相。依于妄执分别虚假名言相故。五者起业相。依于名字寻名取著。造种种业故。六业系苦相。以依业受果不自在故。当知无明能生一切染法。以一切染法皆是不觉相故。释曰。据此则六粗远亦从无明生。然就显著说说境界耳故。楞伽中云境界风所动。起信亦云因无明风动。疏。又不可以识识等者。即取净名见阿閦佛品之经。释此粗细。疏。又有能所下。此中三重释此粗细。此当第三。初约迷真起妄说。后二约反本还源说。而二约识智对觉论。三者理智对辨。疏。次二句双遣性相者。二即是相。相差别故。一即是性。性不并真故。今云无二。即遣相也。亦复无一即遣性也。疏。后偈拂前无二之迹者。即无中无有二。偈初句。牒前无二之迹。次句遣之言无二者牒初句也。非谓有无二下。正释第二句而是反释。若谓有无二即执药成病。若存无二下。出谓有无二之过。从遣之又遣之下。拂迹若不得意千重遣之未免于二。何者谓有人闻无二亦复无。谓无无二为是。亦有所著。故中论云。诸佛说空法为离诸有见。若复见有空诸佛所不化。以楔出楔。以贼逐贼。无有已时。心无所著当法即绝故。故至于无遣。若以无遣为是亦有著矣。此亦借老子损之又损之。以至于无为之言。疏。悟身见起此见如身者。前释非身而说身。此释非起而现起由悟非身。又生非身之见。此见若有执复随生。身既非身见亦非见故云此见如身。从身见两亡下。释下半。身见两亡则法界一相为真法身也。观身实相下通妨。妨云。向来观身是菩萨观解观其自身。那言是佛无上身耶。通意可知。即净名观阿閦佛品。前亦已引第十菩萨智力成就。不可坏故者。智力成就即十住中第十佳。智慧增故。得佛十种智故不可坏。即成今文坚固之名。颂意已下即彼胜进经文。文云已下即今偈意　　十住品第十五。疏。又前辨所依佛德下。上即通明。此下别显。上是古意。此下今意。如前已明。疏二释名下。疏文有二。先得名。后总言下释名。前中然住有二义。一约能所合释。故言慧住于理。则理是所住慧是能住。二唯约慧释。信未终极。慧未安住。得入正位。位不动摇故。云得位不退。然位不退复有二义。一约三乘至第七住位方不退。二约终教入初住位即名不退异轻毛故。今依后义则通十住皆位不退。从初受名故。本业云。始入空界即证初义。住空性位即证后义。疏。前会无胜进下。上正科经文。此下对前辨异。次回向是位下通外难。先牒难也。从三贤位满下通。通有二意。一明有胜进总摄前三故不别立。二亦显下。明无胜进则后无方便。欲证无分别智故疏。略辨六意者。前三取下论势。然其三意大同小异。异相云何。一是所证法体。欲说此法要。须心冥此体。二非证不说者。拣异未证之人。亦许心合法故。三非思量境者。绝思方说亦通未证故。言大同者。绝思则证。证则契体。四观机则识病所宜。审法则知药功力。不观人根不应说法。不审而说理事或乖。应病与药令得服行矣。五散心不堪诸佛加故。六菩萨常定但为物轨。菩萨将说。尚须入定。况凡夫耶。疏。是众首等者。此有二意。一约教相。云是众首。言余入则乱者。此即论意。谓有问言。岂此海会无如法慧。故应答云。众虽德齐众人争入众则乱故。次应问言何不乱入。答云。众调伏故。故今疏。云余入则乱不调伏故。二显十住下约表法说。疏。任性能知下。释方便言。此有二意。一以绝分别心名为方便。如下文云。以无所得而为方便。初地经中无分别智名大方便。二约善巧事理无碍故。如常所明。疏。互为增上者。前则佛加为入定缘今则入定为佛现缘。疏。言望行犹劣者。行一万故。行向有前望前辨过。今前未有故望后言劣。余义多同十地。虽贤圣位殊仪范相似。又圆教十住似十地故。疏。双说加定因缘。文中二。一略释经文。二料拣同异。前中又二。先嘱四因。后释令汝说法。于中言令汝说法即是加因者。意明加因亦四故。下正释后三复为加因。更添说法即是四因。然为说法即是入定故下引诸会。合说法与定为一。入定本为说法。入定既为加因则说法即是加因。故初标云一赞有加因。疏。然十地论释下。料拣同异。于中二。一辨加定因缘。二明加定先后。前中三。初引论例释。二叙昔顺违。三申今正义。今初。谓诸佛遮那皆由愿力故。二愿皆为加因。而言四段者即上四因。谓诸佛有一。遮那有二。威神为三。自善为四。故而论但有二因。今以遮那之愿是加因。例于后二亦加因耳。疏。以彼经中下。第二叙昔顺违。于中三。初出昔解之源。二正申昔解。三辨有违。今初。然具论经云诸佛皆同一号加汝威神。此是卢舍那佛本愿力故加。二古人下正申昔解。昔人见上诸佛威神加而得定。下云此是卢舍那佛本愿力故加。加因分明故分二因。亦例此经后二皆加因耳。而言转为加因者。不连上因是得定因故云转为。亦展转义。得定由诸佛加。佛加由主佛本愿力故云展转。三便令下。辨有违。违相云何。正由得定无三因故。无之何过。违文理故。何名违文。举其二文。一违又字。夫言又者复重之义。下之所列同是定因。则得言又。又是此因故。既上是定因。下是加因。何用又字。二违结文。既列三因竟。云入此三昧令汝说法。明知此三者皆定因也。然此经文令汝二字在三昧下。今疏。乃安三昧上者有二义故。一以义回。既云善根力故入此三昧则知。令汝义合在上。二者以行向二品为例。十行亦先列四因竟。即云令汝入是三昧而演说法。十向亦是列四缘。后即云令汝入是三昧而演说法。以此故知。理必后三通定因也。从非唯违经文理下结破。言违文者已如上说。言违理者。自无善根主佛不加何能入定。亦乖论释者。论释同号佛加云。何故同号金刚藏加。如来愿力故。何故如来作如是愿。显示多佛故。又此三昧是法体故。汝今既以愿属遮那。彼显愿因云此三昧是法体。明知为三昧故发愿而加。则显愿为三昧因矣。下疏正释更出其相。疏。如实义者下。三申今正义。则初一唯得定因。后三通二。从诸佛即以愿力下。此通妨难。谓有问云。前言此四皆是加因。今何加因但取后三。故今释云初。因有二。一约现文此是十方诸佛共加于汝即是加相。只得以加为得定因。不应以加自为加因。若依论云诸佛昔愿故加。则诸佛亦为加因。是故前云四皆加因。下引论文证成愿为加因之义。盖通论意。而其疏意。加因亦四。自以入定为其一耳。如上所明。疏。问加之与定下。第二辨加定先后。于中二。先问。后古人云下答。答中三。初叙昔。二辨非。三申正义。疏此解亦违下。第二辨非先明违文。后若言同时下。复辨违理。于中又二。先正辨。后亦不应下遮救。恐彼救云。俱舍论云。俱有互为果如大相所相。心于心随转。释曰。俱有者俱时而有也。互为果者释俱有因义。论云。若法更互为士用果。彼法更互为俱有因。下二句指法体。此有三类。一如大者。谓四大种。互相假藉生所造色。故互相望为俱有因。二相所相者。相即生等四大相也。此四大相与所相法更互为果。谓此能相相所相故。复由所相能相转故。故互为果。三心于心随转者。谓心王与心所随转法亦更互为果。释曰。谓彼救云。俱有因果既得互为加定互为。云何不可。故今遮云。彼三类法皆不相离。如相所相。所相无能相不成有为。能相无所相无有依止。今或有加而不入定。或时入定不必须加。许二相离云何成例。疏。若正释下。第三申今正义。言展转相成者。举佛愿等为得加故。所以加者为说法故。若更进释则有四重。一诸佛愿等为入三昧故。二入三昧者为得加故。三所以加者为说法故。四说法为何。为令菩萨增长佛智等故。疏。初口加劝说以增辨者。此中有三意。一口加标名。二劝说是加相。三以增辨是加意。亦加益下二业例此。疏。论名不著辨才者。所为小异与辨等大同。故得引论以释。今经广有义相如十地疏。疏。然三加同时下。上释文此下辨次疏。楞伽云下引证。彼经第二云。复次大慧如来以二种神力。建立菩萨摩诃萨。顶礼诸佛听受问义。云何二种神力建立。谓三昧正受。为现一切身面言说神力。及手摩顶神力。大慧。菩萨摩诃萨。初菩萨地。住佛神力。所谓入菩萨大乘照明三昧。入是三昧十方世界一切诸佛。以神通力为现一切身面言说。如金刚藏菩萨摩顶。及余如是相功德成就。菩萨摩诃萨。下又云。大慧若菩萨摩诃萨。离佛神力能辨说者。一切凡夫亦应能说。释曰。今疏义引正引后反释之文。兼取前列二相。疏。此四后后以释前前者。亦展转通难。谓有难云。云何事讫入定为受佛加。今已得胜力故。为事讫。复应问云。虽得胜力何不且定。答云。说法时至故。次问云何不定中说。答云定无言说故。疏。然十住体等者。然若立章门十住略以五门分别。一释名。二出体。三辨相。四定位。五诸门分别。今经疏。皆具一名中有总有别。总如品初。别名如本分说。出体即今文。辨相即经文。定位次下当说。诸门分别含在前后文中。今此出体略有三重。疏。今约本体下释文。先案经释。后今依下。傍论释。于中先释总句。文分为四。一略释。二皆当位体也。结前生后。三而得名不同者总征。四然三贤下广说。于中五。一标举。二菩提心有三下。引论辨相。即起信修行信心分中。信成就发心中辨。三所念真如下。疏。释彼论。四然此三心下。历位辨差。正酬总征何以得名。不同。五今此住位下。正释今经。四中直心增故名解者。正念真如是智解故。三心等证。名善决定者。证理无差故。而大悲为首下。通妨。妨云。若总三心何以地体名愿善决定。通意可知。大悲为首即下经文　　　　大方广佛华严经随疏演义钞卷第三十七　　　　大方广佛华严经随疏演义钞卷第三十八　　　　唐清凉山大华严寺沙门澄观述　　疏。别中句乃有二下。第二释别句。于初句中分成二义。谓与法界等。与虚空等。是胜住处者。下论释云。大胜高广一体异名故。彼经云。广大如法界。疏。然地经总句下。弹古人。古人亦取下论立其三义。而云一胜善决定。二因善决定。三不怯弱善决定。故今破云。彼中总句是决定故。别句为六决定。今经总句是住处。即合别句为三住处。但取类例如何。一向学彼则好学太过也。此三义理应寻下十地经疏。疏。今是地前故阙此也。且依行布未证真如故。无常果因尽未来际。疏。如空包含无边行海者。此三义中。初一事。次一理。三即无障碍法界。然类六决定。而但有三者。余三证如方得有故。一谓观相善云无杂。二真实善云不可见。三大善云普能救护一切众生。皆未证如故无此三矣。疏。乃至始入空界等者。乃至二字中间则有所超越。皆信受行。常起信心。不生邪见十重五逆四倒八倒。不生难处。常值佛法。广多闻慧。多求方便。始入空界住空性位。故名为住。此后复。云空理智心习故佛法。一切功德不自造心生一切功德故。不名为地。但名为住。释曰。学他非自有故。名住不名地。余可知。十皆彼经。二中谓练治下疏释。三中经。但云长一切行。四中云生在佛家种性清净。五中云多习无量善。六中云成就第六般若。七中止观下疏意。八九全同。十中诸佛下。疏取经意。疏。然此十住得名下。谓于释名门中有总名别名。各有得名释名。今皆具足。从其所喻下。即是释名会六释故。谓发心即住为持业释。疏。若从能喻或依士者。喻劣法故。此一即依主释中开出。然六释义上下多有。今当略出。谓西方释名有其六种。一依主。二持业。三有财。四相违。五带数。六邻近。以此六释有离合故。一一皆具二。若单一字名即非六释。以不得成离合相故。初依主者。谓所依为主。如说眼识。识依眼起即眼之识故名眼识。举眼之主以表于识。亦名依士释。此即分取他名。如名色识。如子取父名。名为依主。若父取子名即名依士。所依劣故。言离合相者。离谓眼者是根。识者了别。合谓此二合名眼。识余五离合准此应知。言持业者。如说藏识识者是体。藏是业用。用能显体。体能持业。藏即识故名为藏识。故言持业。亦名同依释。藏取含藏用。识取了别用。此二同一所依故云同依也。言有财者。谓从所有以得其名。一如佛陀。此云觉者。即有觉之者名为觉者。此即分取他名。二如俱舍对法藏。对法藏者是本论名。为依根本对法藏造故。此亦名对法藏论。此全取他名。亦名有财释。言相违者。如说眼及耳等。各别所诠。皆自为主。不相随顺故曰相违。为有及与二言。非前二释义。通带数有财。言带数者。以数显义通于三释。如五蕴二谛等。五即是蕴。二即是谛。此用自为名。即持业带数。如眼等六识。取自他为名。即依主带数。如说五业为五无间。无间是果即因谈果。此全取他名。即有财带数。言邻近者。从近为名。如四念住以慧为体。以慧近念故。名念住。既是邻近不同。自为名。无持业义通余二释。一依主邻近。如有人近长安住。有人问言。为何处住。答云。长安住。此人非长安以近长安故。云长安住。以分取他名。复是依主邻近。二有财邻近。如问何处人。答云长安。以全取他处以标人名。即是有财。以近长安复名邻近。颂曰。自用及用他。自他用俱非。通二通三种。如是六种释。然下诸品多用本名。但云依主持业等。可以意得。疏。若定位者。此即释别名。复开此义门。言一依唯识五位者即论第九第十总有五颂。位各一颂。一资粮。二加行。三通达。四修习。五究竟位。初资粮偈云。乃至未起识求住唯识性。于二取随眠。犹未能伏灭。论曰。从发深固大菩提心。乃至未起顺决择识。未住唯识真胜义性。齐此皆是资粮位摄。为趣无上正等菩提。修习种种福智资粮故。为诸有情勤求解脱。由此亦名顺解脱分。释曰。谓所修福智二事资益己身之粮用故。涅槃名为解脱行。行行不违故名为顺。分者因义支义。是解脱因之一分故。二加行颂云。现前立少物。谓是唯识性。以有所得故。非实住唯识。论曰。菩萨先于初无数劫。善备福德智慧资粮。顺解脱分既圆满已。为入见道住唯识性。复起加行伏除二取。三通达位颂云。若时于所缘。智都无所得。尔时住唯识。离二取相故。下论文云。加行无间此智生时。体会真如名通达位。初照理故立见道名。四修习位颂曰。无得不思议。是出世间智。舍二粗重故。便证得转依。释曰。从初入地二见道后。住心已去名修习位。论曰。菩萨从前见道起已。为断余障证得转依。复数修习无分别智。五究竟位颂曰。此即无漏界。不思议善常。安乐解脱身。大牟尼名法。此后四位至十地品当广分别。今是三贤之初。即初位之初名初位摄。则知。第四五会。亦初位摄。十地即二三四摄。第七一会是修习余乃第五摄。具等妙觉故下之九义。虽但释位。则以例释差别因果准思可知。疏。二依摄论第六等者。即彼论入所知相分中。论云何处能入。谓即于彼有见似法似义意者。大乘法相等所生起胜解行地。见道修道究竟道中。于一切法唯有识性。随闻胜解故。如理通达故。治一切障故。离一切障故。无性释云。何处能入者。问所入境。及能入位。谓即于彼有见等者。谓于大乘法相等是所生。决定行相似法似义。意言能入于此境界。能入是用。所入境界是入是持。于此意言。或能入在胜解行地。于一切法唯识性中。但随听闻生胜解故。或有能入在见道中。如理通达此意言故。或能入在修道中。由此修习对治烦恼所知障故。或有能入在究竟道中。最极清净。离诸障故。如是四种是能入位。释前本论中有四节。一明所入。二意言为能入。三胜解行地下。明能入位四位能入。四于一切法唯有识下。出四入之相。上释论中已摘破配竟。疏。三依瑜伽等者。论云。云何十二住等。嗢陀南云。种性。胜解行。极喜。增上戒。增上心。三慧。无相有功用。无相无功用。及以无碍解。最上菩萨住。最极如来住。长行释。云谓菩萨种性等。具列其名而无次第。今疏依下释加于次第便引释文。已略释竟。然彼广释中皆先问后答。今初先有问云。云何菩萨种性住(此问位体)云何菩萨住种性位(此问能住人)今疏。引答具答二问。文有三段。初答后能住人问。谓由性仁贤性能成菩萨行德。不由思择制约。有所防护故即善行人。任持等者。二答前位体问也。此言犹略。具足论云。若诸菩萨种性。任持一切佛法种子。于自体中。于所依中。具足有一切佛法一切种子。释曰。阿赖耶识。名为自体。相续之身名为所依。未发心前彼自体中。佛法种子为此住体。种性即住。持业释也。以其宗中立有五性。此即菩萨种性人也。性离粗垢下。三约烦恼轻微重释能住人也。此言亦略。具足论云。又诸菩萨种性住。性离粗垢不能现起上烦恼缠。由此故无造无业。或断善根。二胜解行住者。释文具足论也。彼疏。释云。即以此住有漏种现。及无漏种诸善为体。而犹未证真寂之理。但印持决定而起诸行故名胜解行。三极喜住者。即以所得无为有为无漏善等。而为其体下诸位体。皆同此体。但约初得以受别名。广如地品。三即初地。从四至十二配二地至十地。易故不释。四亦依瑜伽下。即四十九论。复以类例大同。束为七地。一约种性。二约贤位。三初入圣故三住即为三地。四从二地至下。依圣道修。功用行满故束为一。名行正行地。五以八地无功任运增进故名决定。六以九地依无功用起利他行。故名决定行。七因圆果满名到究竟地也。五依仁王等者。即奉持品。若新经如次。牒十住行向十地之名。今依旧经名异义同。经云。大牟尼言。有修行十三观门。诸善男子为大法王。从习忍至金刚顶。皆为法师依持建立。汝等大众应如佛供养而供养之。应持百亿天华天香而以奉上。下经便牒便释。其文繁广亦不列次。今略列其名加以次第。今初言一习种性者。此即十住经云。善男子其法师者。是习种性菩萨。若在家婆差优婆差。若出家比丘比丘尼。修行十善。自观己身地水火风空识分分不净。复观十四根。所谓五情。五受。男女意命等。有无量罪过故即发无上菩提心。常修三界一切念念皆不净故。得不净忍观门。住在佛家修六和敬。所谓三业。同戒。同见。同学。行八万四千波罗蜜道等。下皆广释。今但释难。言善觉者。即欢喜地。初证真如。得无分别智故。二地戒德清净入修慧故。三地闻持发慧光故。故旧为明地。四地是焰慧故。亦云尔焰。亦云所知烧。于所知慧焰增故。五地入真达俗为难胜故。六地般若。寔智常现前故。七地依空涉有为玄达故。八地得一切法是寔觉故。九地善慧具四十辩。普应多会使情非情皆说法故。十三菩萨地。尽能入佛境故。言义当十地等觉者。仁王不立等觉故云义当。六依仁王等者。即依教化品。新经即菩萨行品。十忍品广明。今当略示。言如次配三贤者。伏忍下品当十住。中品当十行。上品当十回向。故彼经云。佛言大王。五忍是菩萨法。谓伏忍上中下。信忍上中下(初二三地)顺忍上中下(四五六地)无生忍上中下(七八九地)寂灭忍上中下。名为诸菩萨修般若波罗蜜。今以璎珞亦有五忍。寂灭亦分三品。中品即当等觉。七亦仁王等者。亦即上品五忍。以文云善男子初发相心信。恒河沙众生修行伏忍。于三宝中。生习种性十心。信心精进心念心慧心定心施心戒心护心愿心回向心。是为菩萨能少分化众生。已超过二乘一切善地。一切诸佛菩萨长养十心为圣胎。释曰。此之十心。是习种性中。为十住因。开因异果故加此十。克实唯五十一。开等觉故亦通诸经。有五十二。八依璎珞等者。但除十信信未成位故。故彼经云。佛告敬首菩萨。汝言义相云何者。所谓十住十行十回向十地无垢地妙觉地。我今当说。九依璎珞等者。即总收大位为四。后二因圆果满为二。并如十忍品释。依楞伽等者。此非立位。不别为门。而欲成五教故此附出。以十门中前四是始教。次五终教。此楞伽当顿教。十即圆教。小非大位故略不论。十依此经者。虽言四十二。以具圆融行布则融前九一经通明。若取差别即第二会终第七会。十信开合者。指前开成五十二。合唯四十二。开合无碍此经必具故十门收之。第五说分。疏。大同初地为得十力故等。即彼住分中当为何义。彼有十句总云为得佛智故。为得十力故。为得大无畏等。十力乃是别中一句。虽广略有异。然皆求佛果故云大同。从又此十力下通妨。妨云。若言大同那。唯一别句耶。答意云。既言大同何妨多异。显于初贤劣初地故。又以十力摄义宽长故。略举此一。如十力章故。故非不缘。余盖文略耳。是以下偈广斯十力。及余诸义皆初发心。疏。问八远生死等者。上正释文。此下料拣答有三意。初一约二利说。二唯约利他。三约悲智。然悲智。多约悲明利他。智约自利。如实义者自他皆具如。悲济九类。智了无生。而可度者即一向利他。有悲无智即堕爱见。有智无悲即滞二乘。无智不能观空。无悲不能起行。多约自利故与初别。然前释乐住生死具悲智二意。今为对远离义故但举悲。故乐住生死。瑜伽下。引文证显。引瑜伽证厌离义恐有误解。谓唯二乘有厌离故闇。引二经双证二义一。即净名舍利弗章。已如前引。二不动真际即大品意及智论文。言成不住道者上。释是俱住义。由俱不住故能双住。由不住生死故。能住涅槃。由不住涅槃故能住生死等。前已广说。疏。又初云下。更有一问答。亦三意。一自不要生。为引众生令修净土因。故二如人不善于水见子堕水。若便入者自他俱没。应求船筏而济度之。三悲故乐住。智故往生。下通十藏难。约权实智说。疏。自解亦三者。次第对上。谓一由内性成故。不随他人。二了唯心故不心外取法。三由了性故如性外一法亦无。疏非但多闻于义不了者。即涅槃经意。高贵德王品云。宁愿少闻多解义理。不愿多闻于义不了。涅槃近因问明已引。疏第三然十无常大同三地下。疏文有二。初总相标释。后论云下。开章别释。于中四解。一依论势作生灭无常释。二依涅槃常无常对释。三傍净名生灭无生灭对释。四取涅槃等双非常无常绝迹以释。初中二。先释总句。命行即无常体。不住即无常义。然复下别释无常疏。于何无常下。二释别句。前四可知。从五无作下。次下四句从上四句次第而生。由无常。成无作。由苦成无味。由空成无体。由无我成无处。后二句双结离二取也。上言一切世间不可乐想者。即智论第二十六十想之一也。言十想者一无常。二苦。三无我。四食不净。五一切世间不可乐。六死。七不净。八断。九离。十尽想。疏。问涅槃比丘下。第二依涅槃常无常对解。于中二。先问答生起。二依经正释。今初。即哀叹品三修比丘。赞无常等想中文也。比丘白佛言。世尊快说无常苦空无我。世尊一切众迹中象迹为上。是无常想亦复如是。于诸想中最为第一。若有精勤修习之者。能除一切欲界欲爱等。又如秋耕为胜等。又说无我佛便赞其善修无我比丘。答言我等不但修无我想。亦更修习其余诸想。谓苦想无常想无我想。略不说空故云三修。又引醉人喻云。下取意引。譬如醉人见日月转。众生亦尔。无常计常。佛言向引醉人。但知其文字未知其义。谓醉人见日月转。日月实不曾转。涅槃真常而谓无常等涅槃等。实不无常等。谓依如来法门次第。初因外道横计邪常故说无常。诸观中最二乘不晓漫该佛地。双林极唱则常等区分。问答并可知。疏又无常者下。二依经正解。蹑前问答故致又言。上以无常该于涅槃。今以未会涅槃则不该矣。由生死中有无常等。则显法身是常。涅槃是乐。善有不空。自在有我。八自在我者。一能作小。二能作大。三能作轻。四能作自在五能作主。六能远到。七者动地。八随意所欲尽能作得。广如大论及涅槃经说。然以法身性出自古体无变异。偏语其常涅槃寂灭故为真乐。然空亦不净是有为故。涅槃云。净者。诸佛菩萨正法名为善有。如来者即是我义。然别说则尔。若如实言涅槃即具四德故。二十七经云。所言空者。不见空与不空。智者见空及与不空。常与无常。苦之与乐。我与无我。空者一切生死。不空者谓大涅槃。乃至无我者所谓生死。我者谓大涅槃。释曰。其乃至字中间越二。若具说云无常者所谓生死。常者谓大涅槃。苦者所谓生死。乐者谓大涅槃。故一经中。广说生死无常乐我净。涅槃有常乐我净。则知涅槃必具四德。疏。则前四句下。分判经文。上第一释。十句皆无常。今第二释。具常无常。言常故无作者。造作是无常因。以有所作为故。名有为。有为是无常。无所作为。故名无为。无为即是常也。有味皆苦。三界之乐于下苦中。横生乐想故。无味为寂灭乐也。如于名字则不自在。谓小如小名不即成大。安名自在。若有处所则非清净。净无净相方真净故。疏。然二理不偏下。结叹前八。谓常无常等总为二理皆不偏也。明常无常我无我等皆不相离。此为所证。照与之符即是能证。然其此上本即生公常住义中。彼云夫泥洹本有不可为无。三界本无今有。已有还无故。不可为有。泥洹以不。生灭为实谛。三界以生灭为真谛。二理不偏名中道义。彼有问云。常与无常二理相反。云何而为中道不偏之理耶。答二理虽殊理自相资。何者因乖常故有三界无常。因解无常之实性故成常智。所以经引二鸟义旨在此。二理不偏照与之符。犹悬镜高堂万像斯鉴矣。释曰。悬镜高堂即无心虚照。万像斯鉴则不拣妍媸故。以绝常无常之净心。照常无常之圆理。若依此释则一切法言。前四自属有为。故涅槃云。一切法者名为生死。非一切法者。谓佛法僧。及正解脱。又云。我观诸行悉皆无常。云何知耶。以因缘故。若一切法从缘生者则知无常。是诸外道无有一法不从缘生是故无常。如来虚空佛性不从因缘是故为常。今后四句亦云一切法者。性净涅槃不离一切为无为故。既有区分则翻八倒成八行矣。疏又初四句则因缘生灭等者。第三傍净名经。约生灭无生灭释。唯就无常明义。于中有二。先正解。后引证。前中言初四即因缘生灭是无常义等者。等取逼迫为苦义。不净为空义。不自在为无我义。言次四句。则以不生不灭为无常义者。此之一句言含总别。总则该后四句。别则初句。无作是无常义。既无造作则无生灭。然此即净名迦旃延章。迦旃延白佛言。忆念昔者世尊为诸比丘略说法要。我即于后敷演其义。谓无常义。苦义。空义。无我义。寂灭义。时维摩诘来谓我言。唯迦旃延无以生灭心行说实相法。迦旃延诸法毕竟不生不灭。是无常义。五受阴洞达空无所起是苦义。诸法毕竟无所有是空义。于我无我而不二是无我义。法本不生今则无灭是寂灭义。释曰。今疏文中全已用之。但观所引自分主客。生公释诸法毕竟不生不灭是无常义。云无常者。以事灭验之。终苟有灭始无然乎。始若果然则生非定矣。生不定生。灭孰定哉。生灭既其不定真体复何所在哉。推无在之为理是诸法实义。实以不生不灭为义。岂非无常之所存乎。故云不生不灭是无常义。此则正就生灭推之即无生灭耳。又无常者。乃明常之为无常。则所以无无常也。故不生灭是无常义。疏五受阴洞达空等者。受者取也。谓烦恼业因能招此阴故名受阴。言因起有苦下。释疏就经。谓从缘起故起则无起。故生公云。夫苦之为事会所成也。会所成者岂得有哉。是以言五受阴空是苦义五受阴苦之宗也。无常推生及灭事不在一。又通在有漏无漏故言诸法。苦即体是无。义起于内。又得无漏者。不以失受致苦。故唯受阴而已也。洞达者。无常以据终验之云毕竟耳。苦以空为其体故洞达也。无所起者。无常明无本之变理在于生。苦言假会之法所以配起也。今经云一切者。各少分一切。又含余义故云一切。诸法毕竟无所有是空义者经也。人法二空空亦复空。故不如名者。会疏就经也。生公云。惑者皆以诸法为我之有也。理既为苦则事不从己。己苟不从则非我所保。保之非我彼必非有也。有是有矣而曰非有。无则无也。岂可有哉。此为无有无无究竟都尽。乃所以为空义也。中论云。诸佛说空法为离诸有见。若复见有空。诸佛所不化故。毕竟空耳。疏。于我无我而不二者。生公云。既理不从我为空。岂有我能制之哉。则无我矣。无我本无生死中我。非不有佛性我也。解曰。此即无我法中有真我故不二也。诸佛下引中论则二双非也。实相之中二义俱寂。非有无我与我二也。实相之中岂有处所。疏。故庵提遮经下。第二引证引三文而义势各一。初引庵提遮经。则生灭不生灭交络而释。故彼经中文殊师利言。若知诸法毕竟生灭变易无定如幻相。而能随其所宜。有所说者是为常义。以诸法生不自得生。灭不自得灭故。云何无常。谓若知诸法毕竟不生不灭。随如是相而能随其所宜。而有所说是无常义。以诸法自在变易无定明不自得随。如是知者。说为无常义也。释曰。此意正显性相交彻二义相成。生灭相尽无常即常故。不生不灭是无常义。随缘变易常即无常。即生灭是常义也。又性即相故不生不灭是无常义。相即性故生灭是常义。互夺则双非。互成则双立。双树中间入涅槃者即斯意矣。双非之义次下当释。疏。瑜伽四十六下。二引大论。证前不生不灭是无常义。正顺前经亦即是生公常之为无。乃所以无无常故。即不生不灭矣。即诸行而不可得故。入中道非常非无常也。疏。若依辨中边论下。则双证前生灭不生灭皆无常义。而各有所嘱可知。远公释净名经。多用中边论意。意取圆成实性。释不生灭是无常义。故云实相理穷名为毕竟体寂无为。名不生不灭。此不生不灭是彼无常真实性故。名无常义。余例此知。而疏。言初后二性不生灭者。遍计无可生灭故。圆成体常湛然故。疏又无作者。非常非无常下。第四取涅槃意双非释也。亦有二意。一者实相之中二边斯寂。如向所引中论云。诸法实相中。无我无非我。亦应云诸法实相中。无常无无常。诸法实相中。无苦无乐。无净无不净。无空无不空。以破常故说于无常。非谓有无常。破无常故说常。非谓有于常也。二者非常者。性彻相故。非无常者。相彻性故。等思之。疏。无分别者念想无下。上来四重但解前八。此下二句通遣能所。历上四重皆用此二。如第一重不分别无常。无常无坚实也。第二重不分别常无常。常与无常俱无坚实。常无坚者。离常相故。第三重不分别无生无常生灭常义无实例知。第四重亦不作双非分别。未免戏论故。既离四句。双非亦无坚实。亦同净名法本不生。今则无灭是寂灭义。上对四句且引前四今具五矣。上来所说无常之义。并已具足。特由此义常所闻故。更引古来一两师释。肇公云毕竟者决定之辞也。小乘观法以生灭为无常义。大乘之士以不生灭为无常义。无常名同而幽致殊绝矣。其道虚彻故非常情之所能测。妙得其旨其唯净名乎。遣常故言无常。非谓有无常。无常常无故。云毕竟不生不灭是无常义。释曰。斯则美丽理但一重前已含有。大乘法师云。小乘以生灭为无常。谓不生灭为常故。今折彼。汝见有不生灭。为常者。此常还是无常。故云不生不灭是无常义。释曰。此则破其见常之心。而有二失。一者。彼但说无常曾不说常。何得以无常折彼常耶。二者。彼未知常。何得言不生不灭是常义耶。故非经意。下四句大例同此。然疏。上四重解释理无所遗。尚通实教。若华严宗。一切法趣无常无常。摄法无遗义理无尽。方真无常。总收诸义。以为一致皆是此宗。一义所收无常既尔。余句例然。疏后胜进中是护小乘行者。此皆十地论立。下当广释。大意云。观无常等烦恼不生。名护烦恼行。不同凡夫观察诸界。破邪显正不堕小乘。名护小乘行。疏次四界是起见处者。总标也。外道计大为诸法本者。外道有计地为物本。依地生故。或事于水水能净故。或事于火火成熟故。或事于风风成坏故。广如别说。疏。小乘计大为诸色因者。地水火风即是能造。色香味触。以为所造。色香非一已名为诸。况若形若显。五境五根诸色非一。皆大所造也。如萨婆多宗。此说总造。若楞伽第二云。大慧说。四大种云何造色。谓津润妄想大种生内外水界。堪能妄想大种生内外火界。飘动妄想大种生内外风界。断截色妄想大种生内外地界。色及虚空俱计著邪谛。五阴集四大造色生。彼疏解云。谓见有津润妄想大种熏成种子。从此种子而生内外水界。余三例然。但加经见有字耳。然火能成熟故曰堪能。地有形段及体坚住。而可断截。疏。言又成身之体者。净名云。四大合故假名为身。四大无主身亦无我等。第四住。疏。从圣教生者。此牒经即释名也。谓从多闻下。疏引论释。即摄论第六云。多闻熏习者。谓于大乘而起多闻。闻法义已熏心。心法相续所依。其少闻者无容得入此现观故。言等流无漏教法者。即是能熏。此是如来所流。从胜流真如流此教法故名无漏教。似智故名为等流。言生其智故者。智是所生即第四住菩萨之智。由生此智故。名生贵住。唯识等论大意皆同。次引下文复出二能生。从上三义下。结其通局。能生为局。兼所生处即名为通。依能生智还住此故。从又能说下。辨三名所以。三事成于两重能所。佛为能说。教及法界皆是所说。教为能诠。法界所诠要具此三生。义方足故前后互出。从此三生下。结成生贵之名。疏。列中十事同四地十种法智但有开合者。然三贤如次似于十地。就中十住相似最多。以初入下贤如地修故。初住似初地。二住似二地。乃至十住似十地。故疏多引地文释住。而言但有开合者。初二不开。彼经初句云深心不退故。此句自分云自住处。二云于三宝中生净信毕竟不坏故。即是胜进。上二约德行差别。今云亦能生者以上云从佛亲生故。下之二智约智解差别。三真如智即是证智。四即教智。其真如智彼经两句。一云观诸行生灭故。二观诸行自性无生故。上句生空真如。下句法空真如。故此合为一句。善观察法。具上二观故名为善。言亦所生处者。以上三义释名中。法界为所生处即真如故。第四智中彼但有六。此有七句开也。句虽有七义乃略彼。彼六句中。一云观世界成坏。即今世界。二观因业有生。即今业行果报二句。三观生死涅槃。即今六七二句。四观众生国土业故。即此初二此亦合也。五观前际后际故。六观无所有尽故。此之二句今文略无。摄在果报生死之中故全同也。今疏中观众生牒经。空有即观相。佛土即牒经。言权实者。即是观相。下五例知。二种生死四种涅槃下当广说。第五住。疏。初句九字流至于此者。谓句句皆有此菩萨所修善根皆为字。疏。顿现身器故者。前约广。释直语色类之多故云非一。今约深释。藏识顿变根身器世间故。为甚深。言出二量故者。现量比量不能量故。又过量无量故。疏。非是自他共所作故者。中论苦品云。自作及他作共作无因作。如是说诸苦。于果则不然。自他等义。下当广释。第六住。疏。又在执应毁者。上约不取声相而毁为非。今明合毁毁却顺理。商主天子经者。彼经云。又复问文殊师利言。若复有人毁汝所说。彼将何去。答言当向得涅槃。又问何缘作如是说。答言一切无有不毁语言。而能得至圣解脱中者。所以者何。其圣道中。无有名字章句语言可说可示。若不毁者彼等当不解脱。又问何缘作如是说。答言不可已得解脱复得解脱也。故言在执应毁。因言通理言语性空即是解脱。故云就理应赞也。疏。有量无量是断常边者。有量无量略有二义。一约竖论众生当尽不有众生故名为断。若常为众生即堕于常。二者横论。众生无边即堕于常。定有著常故。若傍有边涯即堕于断。傍更无故定无则断。有垢则众生界增。无垢则众生界减。难度则菩萨勤苦。易度即生安乐。又难度常受苦。易度亦得安乐也。疏。以不发心不知垢故名之为无者。是不发心者难度。则显已发心者则知有垢故易度也。如暗室中尘。若有隙光则知有尘。无光之处不见于尘。疏。法界有量等者。有量故断。无量故常。有成即增。有坏即减。若有即增。若无即减。疏。又约众生大悲大愿等者。上量无量等皆悉是过。但以般若正知不动。今明有量无量等。各有所以故皆不动。悲愿无限成其无量。了法界性。双成上二。故下经云。法界非有量亦复非无量。牟尼悉超越。有量及无量。既能超越故心不动。疏。知法界相下。释有成坏。缘成故有成。缘离故有坏。缘成故无成。缘坏故无坏。疏。体有相无下。释若有若无体有是圆成之有。相无是缘成之无。体无相有者则缘成之体。无自性故缘成之相。不坏相故则二体不同。实体则有。妄体则无。若约真俗二义别说。体有相无是真如上二义。体无相有是缘成上二义又体有体无皆真如上二义。相有相无皆缘起上二义。思之可知。上皆出所以故不动。况并下约观心故不动。疏。偈云听闻乃一义耳者。恐人引下文为难。下文云。一切诸法皆无相无体。性空。无实。如幻。如梦。离分别。常乐听闻如是义。故云听闻是一义耳。理实应须思修无相无体等法耳。疏。此与六地取染净等者。彼经初二句全同。但彼皆云平等耳。经云一切法无相故平等。无体故平等。想成即无体。三即无生故平等。谓诸入苦果虚妄分别为本。故无有生。知妄本真即圆成性故。今经云不可修也。四即无成故平等。然成则非有。五即本来清净故平等。所成果法无有真实。即是实性故清净也。上二三句即无染分。四五二句即遣净分。六即无戏论故平等。无戏论故即空。七即寂静故平等。故今云无性。无性故寂静。八九二喻即当彼我非有相。彼有八喻。今但有二而成二义。然前六以无遣有。此二以有遣无。云我非有。但无法我不坏于事。如幻事等非无幻化。幻化非真耳。十总离取舍出没想者。即今经无有分别。彼经云有无不二故平等。即双遣有无故无分别。而上疏。云十总离取舍出没想故者。取舍即论经别句。第六无取舍故平等云。出没即是论释。论云。六遣出没故。释曰出没取舍皆分别故。今既遣之故无分别。然彼句当寂静之后。前来未用留此说之。即与论经前后不同。唯一句耳。亦由有此故。云多同。言染净慢者。由彼五地观苦集是染。灭道是净。今深般若故能治之。疏。此如顺忍者。十地配五忍。四五六地配于顺忍。七八九地配无生忍。无生忍者即不退忍故。次疏。云然此位中已入无生。第七住。疏。今云不退有进趣义者。不退有二。一已得不退。即前心定不动。二未得不退。即今此位念念进入则是不退。疏。又权实方便下。此中通有四义。对前正心以释不退。上三义对前了法平等声如谷响故。此下一义。对前在执应毁就理应赞。故云有无等言皆有在故。从佛则色相虚无下。出有在之相。疏。出离有二约自行义同前文有垢无垢者。即前正心住中。众生有垢无垢上有二义。有垢则难度等。言亦约事理者。事则有出。理则无出。疏。虽许有佛不遍三世等者。疏。中先并出三世无。后俱有可知者。即并举三世有。既言不遍三世则诸计不同。或言过现有未来无。或言过现无未来有等。故云不遍。疏。现在生界未尽下。辨现在无佛义。此师计云。一切如来因地发愿度尽众生。生界不尽不取正觉。现见众生沉沦九有故。知诸佛未合有成。成则违誓。从今有佛者下通妨难。难云。若尔今十方世界诸佛出现。何得言无。答云。皆是菩萨应成佛耳。此师之计最为孟浪。谤无诸佛。理实难容。若尔云何。通于违誓之义。古有多释。一云。本拟度生未期成佛积行淳著行催自成。如拨火杖本欲烧草。不欲烧杖。拨草既多任运烧尽。故三论师詺。为不自在佛不欲成佛。而自成故。有云。成佛若不化生可违本誓。成竟亦化众生。岂违本誓。难云。化生之义虽许得存尽竟方成其义何在。岂得不违。如实义者诸佛皆有悲智二门。以大悲故穷未来际无成佛时。故菩萨阐提不成佛也。以大智故念念速成。又欲化尽诸众生界。自须速成方能广化不惧违誓。尽竟成言又了众生之本如故。化而无化是则常成。亦常不成。亦常化生而常无化。悲智自在。何局执耶。此乃傍来亦是人情好难问故。今许三世皆悉有佛。故下结。云谬说为无正说为有。疏。佛智有尽等者下。此亦常人之所好难就。竖约智体中。自有三义。初约体相说。言尽智者诸惑都亡。诸相皆寂故名尽智。智体湛然尽未来际。体不可亡故名无尽。二约权实说。三约修生本有说含两宗义。修生名尽约刹那尽。即法相宗。若无尽者即无刹那属法性宗。并如玄中。疏。二横就所知等者。一称理无尽。二无法不穷故名为尽。下引法华第一。智论第三论释。佛是一切智人。彼先难云。所知处无量故。无一切智人。答云。智亦无量。如函大盖亦大。是一切智人。函喻所知。盖喻能知。疏。今菩萨穷究下。结成邪正。言知依竖义半了半不了者。总相而言尽皆不了无尽皆了。若别说者。三释之中初一皆了。二中言永尽灭是邪是权。言不永灭是正是实。三中依权宗实则尽为不了。不尽为了。若约当宗随宜之说二俱是了。疏。又相待下。双拂二迹可知。疏。此大同地中乐无作行对治者。即是七地。由六地般若常乐无作。今起十行以为能治。法之有本不得不知。全引彼文恐成繁长。要自寻检。疏于一佛乘说无量故。此对即法华第一中意。故经云。诸佛以方便力于一佛乘。分别说三。又云。吾从成佛已来种种因缘种种譬喻。无量方便。引导众生。即从本流末。言虽有众多皆佛因者。即摄末归本。故彼经中三世诸佛皆云。以无量无数方便。演说诸法。是法皆为一佛乘故。第三云。汝等所行是菩萨道。又云。究竟至于一切种智故皆佛因。是知依实开权。说一即多会权归实。说多即一。疏。转变密意者。即文同义异也。如一名四实九义瞿声。如一无常之言。小乘即以生灭为义。大乘即以不生不灭而为其义。在遍计性则无可常。在依他性即说生灭。在圆成性则以转变。染净为义。故云转变。言密意者则如前引摄论之中。以异言词说异法等。言即如初句下。即指初句为文随于义。一多言同而有三义故。疏。义随于文显了直说下。释后句也。显了对上密意。直说对上转变。言即下三对者。明下三对唯是义随于文。但得释为事理无碍。不得通于事事无碍。及约权实如初句故。疏。若望下。偈云。下重会前义。前中文随于义。但约所诠有事事无碍。未明文望于义相望无碍。今由文成义则文有力全摄于义。由义成文则义有力全摄于文等。故成事事无碍也。以下偈云知。一即多。多即一文随于义。义随文。于是一切展转成。此不退人应为说即其文也。疏。三遍计情有理无者。疏。有两重。第一别约三性以明事理。若法相宗。遍计依他所明二义唯约于事。圆成二义方是于理。今法性宗。遍计理无。依他无性。即是于理。非有即有是理彻于事。有即非有即事彻于理等。其圆成二义即就理。上自论无碍。下第三无性对。于圆成亦然。拣非事事无碍及权实等。故上云三对但显事理无碍。疏又上三中。第二重释。则初三对。以遍计依他为事。二无性为理事理交彻。非有即有者。相无自性性即遍计所执。有即非有者。遍计所执即相无性。次对例知。三如前释。第八住。疏。永离习气唯佛得之者。即十八不共中之三也。如净行品。疏。无十不善失者。此是过失之失。下错谬者。是误失之失。疏。顿悟菩萨者。此法性宗。若法相宗顿悟八地方受变易。渐悟菩萨地前许受变易者。此法性宗。若法相宗渐悟初地许受变易。变易是一故开则为二。意生身者如回向说。疏。即十力智之四智者。解与乐欲本是一故开即为二疏。此同八地若色若土皆自在者。八地得色自在。一身多身等十自在有净土分。第九住疏。又知九种命终者。即俱舍论第三。三界命终各起三界心故。如欲界命终三者。一还起欲界心。二起色界心。三起无色界心。余二界命终起三类耳。疏。习气有四如九地说者。一因习气。二果习气。三道习气。四余残习气。疏。上四多同九地十种稠林者。初一摄二。谓一众生字即第一众生心稠林。二受生字即第九受生稠林。二烦恼现起。即彼第二烦恼稠林。三习气相续摄二稠林。一习气即是种子。即当第八随眠稠林。二即第十习气稠林。四所行方便摄六稠林。一摄第三业。二摄第四根。三摄第五解。四摄第六性。五摄第七乐欲。六摄第十三聚差别。以三聚稠林依根解性乐欲说故。释中略已含具。谓诸乘即根解性欲。作业即业所入法门。亦即三聚言及善巧故者。即此经方便所摄六林。皆是涉事为方便故。疏。五知法药是智成就义者。即彼经云。佛子菩萨摩诃萨。住此善慧地。如实知善不善无记法行。有漏无漏法行。世间出世间法行。思议不思议法行。定不定法行。声闻独觉法行。菩萨法行。如来地法行。有为无为法行故。今云无量法也疏。六知法师轨仪者。即口业成就中具说之德故。经云。为大法师具法师行。论说二十法师。是七知所化处者即法师自在成就中说成就。经云。处于法座为演说法。于大千世界满中众生。随其心乐差别为说是也。八知化时等者。亦即说成就。亦最初经云。住此地已。了知众生诸行差别。教化调伏。令得解脱等。疏。后二依二谛说者。即口业。得四十无碍辩才。不出二谛故。彼文云。词无碍智以世智差别说。乐说无碍智以第一义智善巧说等。中论云。诸佛依二谛为众生说法。疏。菩萨入则观佛教理下。佛合上父。教合前声。色合前理。显然可见故。可化曰贤。不可化如愚。疏。菩萨六度四等万行总持皆力义者。次第合上。施合聚人以财。尸罗合慎危以戒。乃至般若合智。四等合仁。愍伤不杀以为仁故。万行总持合上制敌以众。疏。持财以俭等者。上来释力。此下释持。略举其四。俭则财不散故不可贪也。无信于物。人皆远之故信及豚鱼。况于人乎。大车无輗小车无軏其何以行之哉。故可去食去兵。不可去信。持安以不憍者。在上不憍。高而不危则长守富贵斯则安矣。故百姓者水。圣人者舟。水能载舟亦能覆舟。是故不可不慎危也。若人奢侈则力竭也。疏。为上勿亢者。周易乾卦云。上九亢龙有悔。谓亢极则忧悔至焉。桀纣是也。孝经云。在丑不诤则无兵畏丑者背也。类也。疏菩萨入定同佛不过明以耽其味者。合上昼无故不内宴。昼宴则耽其味。明合上昼。过明者慧增定少也。言不昏沉以滞于境者。合上夜无故不外寝。昏沉合夜。滞境合外寝。无幽不得其味。合宴于侧室。正定不易其心。合寝于正处。疏。情诣于理下。合赞音宜和乐。叹音宜哀思。合哀即哀。合乐即乐。是诣理也。使其欣厌有二义。一成上厌其哀欣其乐。厌生死苦。欣涅槃乐。二者合上其情切其辞文。文故可欣。切故可厌。第十住。疏。多同大尽分智成就说者。大尽分则第十地八分之中第四分。此分有五种大。一智大。二解脱大。三三昧大。四陀罗尼大。五神通大。今经前五即神通兼解脱大。即作用解脱故。后五摄余三大。多同智大故。故智成就说。疏。皆神通力有上无上分者。即第六分其胜进十法。即彼经云。佛子此菩萨摩诃萨。已能安住如是智。诸佛世尊。复更为说三世智。法界差别智。遍一切世界智。照一切世界智。慈念一切众生智。举要言之乃至为说得一切智智。疏。问此经何要十方同说者。此下料拣于中三。初问法同。二问处遍。三论文次。今初问何要。此彼同说十住。那不或有国土说一乘。或有国土说二三等。疏。问说此经处何要遍者。第二问处遍。上约所说之法同。此明所说之处遍。又前明彼此同说。今明一说即遍。疏。有云。此上瑞应下。三辩文次。即刊定难经。偈中疏。一位不退等者。初一不退为二乘。二已得不退。三未得不退。十住品竟　　　　大方广佛华严经随疏演义钞卷第三十八　　　　大方广佛华严经随疏演义钞卷第三十九　　　　唐清凉山大华严寺沙门澄观述　　　　梵行品第十六。初来意有六者。初一行位相对。前虽有行意在位故。二通别相对。如前初住自分但明缘境发心。胜进但明勤供养佛乐住生死等。二住自分但于众生起利益大悲等十心。胜进但明诵习多闻虚闲寂静等。则十住所修一一不同。今此梵行十住通修故。三道俗相对。以文云一切世界诸菩萨众。依如来教染衣出家。答中广明受随戒等。前之十住不拣道俗也。四即随相实相对。言随相者。即如前别行。行既不同即是随相。今此观意于身无所取。于修无所著。乃至受无相法。观无相法。知一切法即心自性等故。五即因果相对。以问云云何而得梵行清净。从菩萨位逮于无上菩提之道。初菩萨位即十住位也。以说位竟恐物寻因故令修此。如先知灭后示道故。六标释相对。即总释前义。谓前一一位末。皆云欲令菩萨有所闻法。即自开解不由他教。此但总标故。今释云与此观行相应即得初心成佛。知一切法即心自性。成就慧身不由他悟。疏。二释名者。文分四。一正释名。二出体性。三结成本名。四对前拣异。今初有三。一总释。若译就此方应名净行。为拣前故此存梵音二真境为梵约因中释。三涅槃为梵约因果对释。并可知也疏。梵行以何为体下。二出体性。于中有三。初列三类。二涅槃五行下对辩异同。三然此三下。别释其相。二中言五行者。即涅槃十一圣行品。谓一圣行。二梵行。三天行。四婴儿行。五病行。疏。即四无量亦七善知者。经具此二古德出体亦用此二。其梵行品。在十五经。四无量义次下自明。亦七善知者。经云。善男子云何菩萨摩诃萨梵行。善男子菩萨摩诃萨住于大乘大般涅槃。住七善法得具梵行。何等为七。一者知法。二者知义。三者知时。四者知足。五知自。六知众。七知尊卑。彼文广释。今当略示。知法谓知十二部经。知义谓一切文字。语言善知其义。知时谓如是时中堪修静虑。如是时中堪修精进等。知足谓饮食衣服药等。知自者。谓我有如是信戒等。知众。谓刹利婆罗门等。知尊卑云。善男子有二种人。一者信。二者不信。菩萨当知信者。是善。不信者不名为善。信复二种。一者往诣僧坊。二者不往。往诣者善。不往诣者不名为善。如是礼拜听法。志心思义如说修行。求声闻乘回向大乘。展转皆同初二故。后结云。回向大乘最上最善不出尊卑之名。意云善者为尊。不善者为卑。则后后尊于前前耳。疏。梵即是净下。第三结成本名。此用净名经势会通异释。皆为总意。前释名中。有其三释。今云梵即是净者。是前总释持业受名。但以下会取上二。性净即前真境为梵真境既是净行之因。不得行外说净。净即行矣。又云行净即智慧净者。行净即是智慧之因。不可独以智为行也。智净即心净者。亦不但以真境而为净也。心净即一切功德净者。会前涅槃为净修因为行。今因亦净矣。乃至成佛功归于行者。归净行矣。既涅槃果由净行成。何得偏言涅槃为净。是知行即净矣。言以净名势者。彼经云。是故宝积随其直心则能发行。乃至云随说法净则智慧净。随智慧净则其心净。随其心净则一切功德净。即其文也。文势已知。何以性净则得行净等。谓称理起行。行成智立。由智立故。见心本净心。为其主。何德不成故相由矣。疏然前信下。四对前辨异可知。疏。梵依天行而得成者。涅槃天行经文。不释指在华严。古人出体亦有二义。一指八禅。二即净天。净天即第一义天。见第一义梵行成矣。故梵依天行得成。疏。故不应言净劣梵也。此拣异释。异释云净行品劣故名净行。十住明梵。明知胜也。故今弹云。云何而得梵行清净。梵行是其所净。何得胜于净耶疏。身通不善者。五阴成身行阴通不善摄。言体非顺理者。顺理生心名为善故。疏。二体是无记者。色是报色故为无记。疏。四自相臭恶者。此中示五不净。即智论云。行者依净戒住。一心行精进观五种不净相。一种子不净。谓揽父母精血。业因识种以成身分故。二住处不净。于母胎中生藏之下。熟藏之上故。三自体不净。谓三十六物以成身故。四自相不净。亦名外相不净。谓九孔常流。眼出眵泪。耳出结[目*宁]。鼻中流涕。口出涎唾。大小便道常出不净。五。究竟不净。气绝已后[月*逄]胀臭烂。甚成可恶。今疏已闇配。疏。六种子住处等皆可厌故者。然五不净皆悉可厌。以上配自性自相。下配究竟故。牒此二等取余三。言皆可厌者。智论五皆有偈结之。一种子偈云。是身种不净。非余妙宝物。不由白净生。但从秽道出。二住处偈云。是身为臭秽。不从华间生。亦不从瞻卜。又不出宝山。三自性偈云。地水火风质。能变成不净。倾海洗此身。不能令香洁。四外相偈云。种种不净物。充满于身中。常流出不止。如漏囊盛物。五究竟偈云。审谛观此身。必归于死处。难御无反复。背恩如小儿。结云。行人修此观。成破净倒想。故知五种皆可厌也。疏。十八万户虫者。诸经多说。下十藏品自有明文。观佛三昧海经观相品云。云何菩萨降魔时白毫相光。乃至云魔有三女至菩萨所。白菩萨言。我是天女盛美无比。今以微身奉上太子。供给左右可备扫洒。太子寂然身心不动。以白毫拟之。令三天女自见身内。脓囊涕唾九孔筋脉。一切根本大肠小肠。生藏熟藏。于其中间。回伏宛转踊生诸虫。其数满足有八万户。户有九亿诸小虫等。游戏之时走入小肠。皆有四口张口向上。大虫游戏入大肠中。从肠出已复入胃中复生四虫如四蛇合。上下同时唼食诸藏滓尽汁出。入眼为泪入鼻为涕。聚口成唾放口成涎。薄皮厚皮筋髓诸脉。悉生诸虫细于秋毫。众数甚多不可具说。其女见此即便呕吐。从口而出无有穷尽。疏。全以虫成者。即大婆沙中说。人身内并是虫聚虫头在内食人所食。虫尾在外。辫作人皮故。疏。今此梵行体是可轨者。总明上身十事。非梵行义一一别配。体是可轨对上非法。澄净对上浑浊。余文可知。疏。身之作用名为身业者。俱舍业品颂云。世别由业生。思及思所作。思即是意业。所作谓身语。广如九地说。疏风触七处等者。即智论第七云。如人欲语时。口中有风名优陀那。还入至脐即有响出。响出之时触七处。过名生语言。如有偈说风名优陀那。触脐而上去。是风七处触。项及龂齿唇舌咽及以胸。是中言语生。愚人不解此。惑著起嗔痴。然楞伽第二第三皆有其文。第二云。佛告大慧。项胸喉鼻唇舌龂齿和合出声。释曰。此有八处加鼻一种。鼻塞语虽小拥而亦得语故论略无。第三中说。但有七事。经言云何语。谓言字妄想和合语。依咽喉唇舌齿龂颊辅。因彼我言说妄想习气。是名为语。释曰。于前八中略无项胸鼻。而加颊辅。言字妄想者。显言空故。次经即云。大慧云何。为离一切妄想言说相。大慧菩萨。于如是义。独一静处闻思修慧。缘自觉了向涅槃城。习气身转变已。自觉境界观地地中间胜进义相。是名菩萨摩诃萨善义。释曰。此即下观破意。疏第五观意等者。然此意具即是意根。有说。即第七识唯缘内门不得有梦等。若金光明经。意根分别一切诸法。即许外缘故。海东晓公立外缘义。又密严经云。如蛇有二头各别为其业故。或云第六识无间灭意。今正当此随转理门就他宗说。疏。觉是寻求。观是伺察者。旧名觉观。新译为寻伺。疏。用俱舍等释寻伺言以解觉观。唯识云。寻谓寻求令心匆遽。于意言境粗转为性。伺谓伺察令心匆遽。于意言境细转为性。皆以思慧而为其性。唯识论云。并用思慧一分为体。于意言境不深推度。及深推度。义类别故。若离思慧。寻伺二种。体类差别不可得故。此二俱以安不安住。身心分位所依为业。彼疏释云。身心若安寻伺二种徐缓为业。身心不安匆遽为业。又云。或思名安。徐而细故。思量性故。慧名不安急而粗故。拣择性故。身心前后有安不安。皆依寻伺故。名所依。疏。是不定法者。出总体相。唯识论云。不定谓悔眠寻伺二各二。释相如前故疏。三分别中是自性分别者。即杂集第二云。有三分别。谓自性分别。随念分别。计度分别。其种种分别。以配余二。言自性分别者。谓于现在所受诸行自相行分别。随念分别者。谓于昔曾所受诸行追念行分别。计度分别者。谓于去来今不现见事。思择行分别。言七分别者。论云。复有七种分别者。谓于所缘任运分别。有相分别。无相分别。寻求分别。伺察分别。染污分别。不染污分别。初分别者。谓五识身如所缘相。无异分别。于自境界任运转故。有相分别者。谓自性随念二种分别。取过现境种种相故。无相分别者。谓希求未来境行分别。所余分别皆用计度分别以。为自性所以者何。以思度故。或时寻求。或时伺察。或时染污。或不染污。种种分别故。瑜伽云。寻求分别者。谓于诸法观察寻求所起分别。伺察分别者。谓于己所寻求己所观察。伺察安立起分别故。染污分别者。谓于过去顾恋俱行。于未来希乐俱行。于现在执著俱行。所有分别。若欲分别。若恚分别。若害分别。或随与一烦恼随烦恼。相应所起分别。不染污分别者。若善无记。谓出离分别。无恚分别。不害分别。或随与一信等善法相应。或威仪路功巧处。诸变化所有分别。释曰。杂集。后四相隐故。引瑜伽释之。今但云分别即是初一。种种分别即是余六。对疏可知疏。上六皆别境释者。别境有五。一欲二胜解三念四定五慧。下。当频释。疏。种种忆念义兼恶作者。即上引唯识偈。云不定谓悔眠寻伺二各二是。释曰。初二字标位总名。论云。悔眠寻伺于善染等。皆不定故。非如触等定遍心故。非如欲等定遍地故。立不定名。次五字分别名字。悔谓恶作悔所作故。追悔为性。障止为业。此即于果假立因名。先恶所作业后方追悔故。悔先所作。亦恶作摄。如追悔言我先不作如是事业。是名恶作。释曰。此有二意。一悔先作恶。二悔先不作善。既追善恶即种种忆念摄。二各二之三字释不定义。下长行释云。应言二者显二种二。一谓悔眠。二谓寻伺。此二二种种类各别故。一二言显二二种。眠是不定者。即上论长行云。眠谓睡眠令身不自在。昧略为性。障观为业。谓睡眠位身不自在。心极暗劣一门转故。昧拣在定。略别悟时今显睡眠非无体用。有无心位假立此名。如余盖缠心相应故。释曰。谓睡眠位下。释上不自在言。谓令身不自在。坐亦睡眠故。他摇动时。亦不觉等故。此令心极暗昧。轻略为性。不能明利沉审故。疏。云意识亦行。即是论一门转故。显五识不行。定心一境略而不昧。故云昧拣在定。悟广缘境不得称略故。云略别悟时。故眠有二。显有别体。必依于心。而五无心。一熟眠者。假立为眠非实眠也。眠必与心而相应故如余盖等。言轻眠有梦者拣异熟眠。得显此眠是不定摄。通善恶故梦有善恶故。疏。此十是心所等者。谓既释于意。意是心王而说所者所不离王故。又五蕴中除其色声。意业摄故。疏。约遍行五征者。唯识第五云。谓触作意受想思。一切心中定可得故。名为遍行。又具四一切故。谓遍一切三性。二遍九地。三遍一切有心时。四遍一切位。谓随何位心所故。谓触和合胜。论列在初。瑜伽等作意在初。作意者谓能警心为性。于所缘境引心为业。谓此警觉应起心种。引令趣境故。名作意。虽此亦能引起心所。心是主故。但说引心。作即是意持业释也。或作俱时意邻近为胜。云何为触触谓。三和分别变异。令心心所触境为性。受想思等所依为业。谓根境识三互相随顺故名三和。触依彼生令彼和合。故说为彼。名三和合位皆有顺生心所功能。说名变异。触似彼起故名分别。根变异力引触起时。缘彼识境。故集论等。但说分别根之变异。和合一切心及心所。令同触境。是触之性。既似顺起心所功能。故以受等所依为业。云何为受。受谓领纳顺违俱非境相为性。起爱为业。能起合离非二欲故。云何为想。想谓于境取像为性。施设种种名言为业。谓要安立境分齐相。方能随起种种名言。云何为思。思谓令心造作为性。于善品等役心为业。谓能取境正因等相。驱役自心令造善等。此后四种并无六释。释曰。以名多同于遍行故。作意观察遍于十段。顺论先释。疏。即上四段亦各是一蕴者。即向遍行五也。约经而言。思即行蕴。想即想蕴。寒热饥渴是十一触。属于色蕴。苦等受蕴作意亦行。然触通身心。上约寒等必与心俱故。属遍行。今约身触故属于色。若尔身触在五识地。今何在意。答有三义故。一由相应义。谓意识与五有同缘境故。二由意识用。强有彼同分缘故。三由意识。于极乐地有乐触故。于极苦趣有意苦故。上寒热准知。上三义中前二约触。后一兼明于受。寒是冷触。热即火大。能造触也。俱舍亦说此之四触亦是心所。论云。食欲名饥。暖欲名冷。饮欲名渴。彼疏。释云。冷饥渴三是触家果。而非是触。今言触者从果为名。故论云。此皆因立果称。释曰。暖欲名冷者。热准于冷。冷热相翻义亦有欲。故此四种皆为意业。疏。后四是受者。即苦乐忧喜。然圣教说受开合不同。或总名受即遍行数。或分为三。谓苦乐舍。唯识论云。领顺境相适悦身心。名为乐受。领违境相逼迫身心说。名苦受。领中容境相于身于心。非逼非悦。名不苦不乐受。或分为五。谓苦乐忧喜舍。唯识论云。诸适悦受五识相应但名为乐。意识相应若在欲界初二静虑近分名喜。但悦心故。若在初二静虑根本名喜悦身心故。若在第三静虑近分根本名乐。安静尤重无分别故。诸逼迫受五识相应但名为苦。意识俱者。有义唯忧逼迫心故。有义通二人。天中者但名为忧非尤重故。傍生鬼趣名忧名苦。杂受纯受有轻重故。捺落迦中唯名为苦。纯受尤重无分别故。三中苦乐各分二者。论云。适悦身心相各异故。由无分别有分别故。尤重轻微有差别故。四不苦不乐不分二者。论云。非逼非悦相无异故。疏。此中思等下。问答拣滥。先问以前意中有觉观思惟。此中亦有思想等故。但思等下答。答意云。思等有二。一约体则扶持心王。同为业具。二约用与王相应同作业故。言故多从受境以辨者。释此为业之由。谓业中十句想即取境。寒等触境。苦等受境皆约境也。则此中思即审虑决定。前虽有觉观思惟多直语心故意业十中思即意业能造业故。想是意之加行。令意成业根本故。次四触数识合根境。由业引故。后四受数。亦由业引故此上皆业眷属。成唯识云。业之眷属亦立业名即其义也。若欲破可知。疏第七观佛言无漏戒等者。等取定慧解脱解脱知见。此从已转受名。广如十藏品。言及眷属无漏五蕴者。即色受等前无漏戒虽转五成。而各取一。以为其主故。今辨定慧等。同时心心所为眷属五蕴。疏。以三祇等者。三祇修成法身。百劫修三十二相八十种好。次一神通化现。即是化身。义兼万类之化。若依大乘唯说二身。法身即是征破。所显故疏。今一一推征者。疏文。有四。一正破。二引证。三遮难四结成。今初先一异门破。后和合成下因缘门破。二。故中论下。引证具证二义。先证一异初会已释。今疏文。有当重略释。言非阴者即阴不是如来。阴生灭故。不离阴者。离阴亦无如来无相知故。此彼不相在者。三如来不在阴中。四阴不在如来中。此二皆由不异故五阴属如来。谓阴如童仆故。云如来不有阴。何处有如来结破也。疏。阴合下证上因缘门。谓若缘合方生即无自性故。疏进退推求者。离阴别求为退。即阴合求为进。并皆不可故。知体寂。疏。尚非是有者。第三遮难。难云。若尔应无如来便堕断见故。今遮云。邪见有二。谓有为浅。谓无为深。破汝浅邪。何堕深壑。皆中论文并如上引。疏。是知真佛下。第四结成。法身显矣。疏第八观法中三。初通辨意。二然法有下释文。言谓不善不生者。谓约理则法本不生。约行则无不善可生故。净名经云。不善不生。善法不灭。余义可知。此六下约果。三今推征下。后明观相。亦是一异因缘门破。从若以无法下遮救。救云。即此无合是真法矣。故今答云。岂当有耶。后又此举下。就文显意。疏。第九观僧。且依小说者。大乘亦有四果故。言预流者。俱舍云。诸无漏道总名为流。初预此流故名预流。谓断见道烦恼尽忍智具足故。二一来者。欲界九品烦恼能润七生。已断六故次下当知。疏谓断三界见惑者。不同修惑分三界别一时断故。言十六心者。即苦法忍苦法智苦类忍苦类智。集法忍集法智。集类忍集类智。灭法忍灭法智。灭类忍灭类智。道法忍道法智。道类忍道类智。为十六心。谓观欲界苦。有苦法忍苦法智。观上二界名苦类忍苦类智。余三亦然故有十六。夫言见道见未曾见。道类忍中已见上苦故。第十六不名见道。便入修道。广说其相如回向品。疏欲界修惑分为九品者。亦俱舍文合其二处偈文。一云依十五心位建立众圣者。具修惑。断一至五向初果。断次三向二。断八地向三。次论云。次依修道类智时。建立众圣有差别者。颂曰。至第十六心随三向住果。上皆二十三论。此下第二十四论云。已辨住果未断修惑。名为预流生极七返。今次应辨断位众圣。且应建立一来向果。颂曰。断欲三四品。三二生家家。断至五二向。断六一来果。释曰。初二句明家家。谓预流进断修惑。若三缘具转名家家。一由断欲修惑三四品故。二由成无漏根故。三由更受三二生故。颂中略无成根之言。以理合有略故不说。若断三品名受三生。若断四品名受二生。谓九品惑能润七生。且上上品惑能润两生。上中上下中上各润一生。中中中下合润一生。下三品惑共润一生。既上三品能润四生故。断上三四生已损名受三生。更断中上一品复损一生故。断四品总损五生但受二生。故云三二生家家也。所以无断一二品惑名家家者。以得初果起大加行。必无断一二。不断第三。有死生者。亦无断五生家家者。由断五必断第六即证一来。无一品惑能障于果故。若无一品能障果者。何以有断八品未断第九而有死生。答第九一品。一者断竟得果。二者复超欲界故。此第九能障于果。六不超界故不障果。言家家者。家不一故家家有二。一天家家。或于欲天受三二生。二人家家。即于人中受三二生。后证圆寂故。已释上半。下半明其向果。既断六品得于一来。故断下五名趣向第二。论次名不还。云断七或八品一生名一间。此即第三向断九不还果。释曰。有三缘具名为一间。上之二句即是二缘更有第三得无漏根。以为能治易故不说同前家家。以下三品共润一生。故断七八余第九在亦有一生。而为间隔故名一间。有一品惑不证不还。有一生在不证圆寂皆名一间。即此一间是不还向。九品全断更不还来生于欲界成不还果。罗汉向果在文可知。疏。今此欲明下明不广之由疏。此中观意辨作意观察。就因缘门明无性性空疏况于入流无所入等。上总集八辈以明性空。今明一一皆不可得。即金刚般若经意。彼经佛问须菩提云。须菩提于意云何。须陀洹能作是念。我得须陀洹果不须菩提言不也。世尊(下三果皆有此问答)何以故须陀洹名为入流而无所入。不入声色香味触法。是名须陀洹。二问斯陀含。答云。何以故斯陀含名一往来。而实无往来是名斯陀含。三问阿那含。答云阿那含名为不来。而实无来是名阿那含。四问阿罗汉。答云实无有法名阿罗汉。世尊若阿罗汉作是念。我得阿罗汉道。即为著我人众生寿者。世尊。佛说我得无诤三昧。人中最为第一。是第一离欲阿罗汉。我不作是念。我是第一离欲阿罗汉。世尊若我作是念。我得阿罗汉道。世尊。则不说须菩提是乐阿兰那行者。以须菩提实无所行。而名须菩提是乐阿兰那行。释曰。此是第五胜中无慢住处中文。明四果人已舍慢故。此中大意皆明四圣心离见慢契第一义故不生念矣。初果初入圣流。不入尘境方名入流。若念得果入法尘矣。故不入尘则无念矣。下三果例知。今疏意云。合于八辈已显僧宝性空。况一一无念契真何有僧可依也。疏以无为法而有差别。亦是彼经次前之文。经云。须菩提于意云何。如来得阿耨多罗三藐三菩提耶。如来有所说法耶。须菩提言如我解佛所说义。无有定法得阿耨多罗三藐三菩提。亦无有定法如来可说。何以故。如来所说法皆不可取。不可说。非法非非法。所以者何。一切贤圣皆以无为法而有差别。释曰。今但用后释文。前之一段亦可证前观法。故具引之。谓一切圣人由证无为有浅深故而有差别。别同无为即无差矣。无为之中何有八辈凡圣相耶。故皆契性空矣。上一段经即证得法身住处文中。智相证得法身文也。疏第十观戒文。三初总明。二其中下别释。三料拣。今初。上来九门结观。于后独今此段先明实观。疏戒性如空等者。即法句经六度皆有偈文。布施云。说诸布施福。于中三事空究竟不可得。施福如野马。戒云。若说诸持戒无善无威仪。戒性如虚空持者为迷倒。忍云。若见嗔恚者。以忍为羁鞅。知嗔等阳焰。忍亦无所忍。精进云。若说诸精进为增上慢。说无增上慢者。无善无精进。若起精进心是妄非精进。若能心不妄精进无有涯。定云。若学诸三昧是动非坐禅。心随境界流云何名为定。般若云。森罗及万像一法之所印。云何一法中而生种种见。一亦不为一。为欲破诸数浅智之所闻。见一以为一。结云若有闻斯法常修寂灭行。知行亦寂灭是则菩提道。释曰。今疏释戒但用戒文。而离破倒余者乃义引耳。疏不杂二乘心者。即涅槃文。是名持净戒等总结上文也。疏乞食四依之一者。四依。谓一长乞食。二粪扫衣。三[蒙-廿]间树下坐。四食腐烂药亦名四圣种。智论七十二云。又受戒法尽形寿著衲衣乞食。树下住服弊弃药。于四种中头陀已摄三事。若俱舍正理婆沙。前三所得食衣卧具喜足为三。四依有无药乃加药断乐修圣种所以不同者。智论意显先古四圣种。即是四依。婆沙等依新论师。除药加第四。以前三为道资缘。四为道体性。言圣种者。谓善故无漏故名圣。即此能生诸功德法。相续不断故名为种。故云乞食即四依之一。言四邪者。智论第四释比丘。名乞士。清净活命故名乞士。如经中说舍利弗入城乞食。得已坐食。有梵志名净目。问言汝食耶。答言食。净目言。下口食耶答言不。仰口食耶。答曰不。方口食耶。答曰不。维口食耶。答曰不。净目言。食有四种我今问汝。汝皆言不。我今不解。汝当为说。云何下口食。舍利弗言。有出家人。合药种谷植树等。不净活命者是名下口食。观视星宿日月风雨雷电霹雳。不净活命者是名仰口食。曲媚豪势通使四方巧言多求。不净活命是名方口食。学种种咒术卜算吉凶。有如是等不净活命者是名维口食。我不堕是四食中。我用清净乞食活命。净目闻已欢喜信解。舍利弗因为说法得须陀洹。五邪者。即智论二十二已见净行品。今更重举。一为利养故。诈现异相奇特。二者为利养故自说功德。三者为利养故占相吉凶。及为人说。四者为利养故。高声现威令人畏敬。五者为利养故。称说自己所得利养以动人心。邪因缘活命故为邪命。疏若依菩萨下。第三料拣。前列十事参大小乘。此方菩萨律仪阙故。于中有四。一总引二文彰大小异。弥勒羯磨唯请一师须归三宝。别有羯磨文等。二此上十境下。次出对会所以。以西天大小抗行寺居不杂。是故结云即如此方。谓依小乘受行大乘行。三又善戒经下。正示大小二相不同。言先受前之三戒者。彼经第五菩萨戒品云。在家出家戒有三种。一者戒。二者受善法戒。三者为利众生故行。释曰。此即三聚也。次云云何名戒。所谓七众戒。比丘比丘尼。式叉摩那。沙弥沙弥尼。优婆塞优婆夷。菩萨摩诃萨。若欲受持菩萨戒者。先当净心受七种戒。七种戒者是净心趣菩萨戒。如世间人欲请于王。先当净治所居室宅。是七种戒俱是在家出家菩萨所受。菩萨戒者亦复如是俱是在家出家菩萨所受。释曰。上语七众通于男女等。今辨三戒唯约比丘。谓五戒十戒二百五十。此三以为菩萨戒前之方便也。彼经云。若言不具优婆塞戒。得沙弥戒无有是处。不具沙弥戒得比丘戒者。亦无有是处。不具如是三种戒。得菩萨戒亦无是处。譬如重楼四级。乃至不从三级。至第四者无有是处。释曰。以此故须先受三也。四故所观境下。结成本义。所观通大小者。依菩萨受亦是所观。依小乘受亦是所观。能观智唯实教大乘者。即相同性离相戒故。疏第四如是观下。辨观成之相者。即如实观成。此有二意今从后意标名言。望前寻伺即为观益者。前来作意观察十境故为寻伺。即念想观犹未除故。今念想观除故为前观之益。义同四加行中四寻伺四如实也。疏初六明三轮清净者。谓具离三轮。然准瑜伽第六。六度各有三轮不同。施三轮者。一施者。二受者。三施物。今皆离之戒离三轮者。离众生事时分别。忍离三轮者。离自他过失分别。进离三轮者。离众生高下事用分别。定离三轮者。离境界众生惑分别。般若离三轮者。离境界智众生分别。今言六句明三者。一即离众生。二三皆离事。言亦通不住前法者。以第三句通不住前众生及事。不住即离故。次三句三时门通是离时耳。兼释不取等言者。即以三时释上三句。不取等者等取不著不住。言以刹那不住过未分之者。刹那生时未生即未。已生即过故。云已未分之。影公云。如疾炎过锋奔流迳刃。刃上一毫亦为二分。故无现在故空寂也。以求现不得故。疏后二句以不迁理释成者。即肇公不迁论意。问明已用今复用之。疏文有四。一标。二此世下用论文释经。论云是为昔物自在昔。不从今以至昔。今物自在今。不从昔以至今故。仲尼曰。回也见新交臂。非故如斯。则物不相往来明矣。三是为因自昔灭下。以论意出经意。四以物各性住下。释不迁所以。上句即肇论所以。后性本空故。疏出所以亦是论意。如下云既无往返之微眹。复何物而可动哉。又云。是以言常而不住。称去而不迁。不迁故虽往而常静。不住故虽静而常往。虽静而常往故往而不迁。虽往而常静故住而不留矣。斯则即动即静之义。故前标云必求静于诸动。故虽动而常静。但以正释。即言物各性住则唯前意。斯则假其性住破其迁流耳。疏有说。无作戒体体即是色者。即萨婆多宗也。有说。非色非心者。即昙无德宗义。依成实论立。疏今言为是色者。显非是色者。其为是之言此征辞也。故双征云为是色。为非是色。征此二法俱不可得。应假答云。非是色亦非非色。今疏离斯二句便破两宗。上句破有宗。下句破德宗。今初显非是色正破色也。以其所立无表依表生。表色无表色者。即出有宗所立色为戒体文也。然俱舍界品立有无表色。有三师义。一杂心师云。表色有变碍无表随彼亦受色名。如树动时影必随动。论主难云。此释不然无变碍故。又无表依表生。表色无表色。如树影依树生树色影亦色。又难云。表灭时无表应灭。如树灭时影必随灭。树影依树生。树灭影亦灭。无表依表生。表灭无表灭。论主云。不然。如子堂牙。子依于父生。父灭子犹在。无表依表生表灭无表在(堂喻牙喻亦然)二云。五识所依大种变碍故无表业亦名为色。即有宗义。若尔所依有变碍故。眼识等五亦应名色。此难不齐。无表依止大种转时。如影依树。光依珠宝。眼识等五。依眼等根则不如是。唯能为作助生缘故。意云。不应以眼等为增上缘之疏依难亲缘。故论主又破云。此影依树。光依宝言。且非扶顺毗婆沙义。彼宗影等显色极微。各自依止四大种故。论主又纵破云。设许影光依止树宝。而无表色不同彼依。彼许所依大种虽灭。而无表色不随灭故。三复有别释彼所难言。眼识等五所依不定。或有变碍。谓眼等根。或无变碍。谓无间意。无表所依则不如是。故前所难定为不齐。变碍名色理得成就。此即论主成第二师。故名第三。释曰上来三义但是二意。以其第三成第二故。虽有二义并依色成无表色义。故涅槃云。菩提王子意疑。比丘善心受戒。至恶无记应名失戒。故经问云。若有比丘护持禁戒。若发恶心当知是时失比丘戒。佛言戒有七种。从于身口有无作色。以是无作色因缘故。其心虽在恶无记中。不名失戒犹名持戒。以何因缘名无作色。非异色因。不作异色因果。释曰。此有两重问答之意。前答不失戒因。因无表故。后非异色因下。自释无表得色名因由。言非异色因者。明以色为因。不是异色之外别物为因。言不作异色因果者。明作色果也。不作异色之外别物之果。既以色为因与色作果故。无表戒得成色也。若将此文释不失戒。则成不知问答之本。余诸异义恐繁且止。然今疏意。但取彼立无表是色而为所破。不克定彼无表色义。若取文同即杂心义。疏今明观意者。即破意也。执破观成。然此正破杂心。不同俱舍破意。彼破其立义不正。今破遣相显理耳。疏谓非色者显非非色者。破德宗意。彼立意云。非变碍故不可为色。非虑知故不可名心。即非色非心。不相应行摄。破意可知。疏虽空不碍涉有故。此释方便自在。即显虽无心于持犯。而七支皎净。三业无瑕摄善利人无不为矣。以前观空非断灭故。疏我不见一法非佛法者前已曾引。谓不毁不持法界平等。由此该融故有第九一具一切也。疏此中五喻者。疏文显指十忍。闇用净名文并可知。疏第二大段等者。此下义则深玄在文可见但当细寻更不繁举。其开发之发等后品当知。不由他悟含有三义如十住品。谓见夫心性性外皆他。自亦不存兼显以心为自心外为他。今自心不存岂心外取法。岂唯定之方寸等者。显自心为自。他人为他。前十住品从粗至细。今此以细况粗耳　　初发心功德品第十七。言举初况后巧显深胜者。初发心位劣功德难思。后后位高德无涯矣。疏一三种发心之初者。起信论发趣道相中论云。略说发心有三种相。云何为三。一者信成就发心。二者解行发心。三者证发心。今即第一故云三种中初。所以知是初者。论云。信成就发心者。依何等人。修何等行。得信成就堪能发心。所谓依不定聚众生。以有熏习善根力故。信业果报能生十善。厌生死苦求无上菩提。得值诸佛亲承供养。修行信心经一万劫信心成就故。诸佛菩萨教令发心等。或以大悲自能发心。或因正法欲灭。以护法因缘能自发心。如是信心成就得发心者。入正定聚毕竟不退。名住如来种中正因相应。次说发三种心已如十住品。又云。发是心故则得少分见于法身。以见法身故随其愿力。能现八种利益众生。所谓从兜率天退等。二解行发心者。当知转胜。以是菩萨从初正信已来经于第一阿僧祇劫将欲满故。于真如法中能深解现前所修离相。以知法性无悭贪故。随顺修行檀波罗蜜等。三证发心者。从净心地乃至菩萨究竟地中。证何境界所谓真如。以依转识说为境界。而此证者无有境界。唯真如智名为法身。是菩萨于一念顷。能至十方无余世界。供养诸佛请转法轮。唯为开道利益众生不依文字。释曰。上已明三种发心。第三登地已上。第二从十行发回向心。以十行中能解法空。顺行十度行法纯熟发回向心。从其因边名为解行。今非后二正与初心相应故。疏二十住之初拣余九住。彼名初发心住故。发亦二义。一发起上求心望后论发。二三德开发者。望前论发。从初信心始入佛法。即发趣求如来果位。寂照双流常观心性。功行既著至此开发。如发金藏见真金等。于中四意。初标。二能知下。示三德相。即下经文。三在于信位下。释开发义。言研穷者。从初信入寂照双流常观心性。精修诸度以此为因。豁然开悟是开发相。如发金藏了见分明。四故得下。仍前释于功德之义。疏三即以初心下。第三宗趣。于中二。一正释宗趣。二然住会下。拣异释。于中三。初正拣。二遮破。三结成。今初即安国意。然彼有二意。一云。此中三贤别说十地。十地一会总说十地故。其四会皆是十地。二者以此品中文义深奥同十地故。今疏一文一时双破。而正破初意。今是十住之会说初发心。是明信成就摄后二。自属第五六会何得浑和。若言别说合说略有四失。一令此经无三贤义。二令余经三贤虚设。三成此经文义杂乱。谓以地义名住行向故。四何不一天总别说耶。而历四天盖有所表。是知此说殊乖教理。故云住会发心定是信成就等。疏生如来家自约解说下。第二遮破。彼云。据文既云初发心时便成正觉。应是初地。况下经云以生如来广大家。能生三世一切诸佛家。永断一切诸疑网。尽除一切诸障碍。若非初地安得尔耶。岂有久习无明。才一发心便成大智。能知前际一切诸佛如来成等正觉。乃至涅槃。能信后际一切诸佛所有善根。能知现在一切诸佛所有智慧。即能振动一切世界等耶。若谓不作齐限而能尔者今何不发耶。已发何不能尔耶。以斯义理应知证发。释曰。此中彼释自有三段。一正立。二岂有久习下引文反质。三若谓不作下。纵破法性。今疏文中亦有三节。但通前二。今初通其第一正立。彼以有生家故名证发心。今拣生家不同故非证也。然彼引四句。今但通一。余例可知。且通生家。生家有六。如法界品。前十住内亦说生家。家言虽同而义有异。岂以解生同证生也。解生生菩提心家。证生生真如家故不同也。此义若成。其余皆成故。故不通余也。若通余三者既许解生。何得不能生三世佛家。断诸疑网除诸障碍。又彼初云初发心时便成正觉。最初建立是初地义。此义前品已曾广释故不通耳。疏若谓久习无明下。即第二通其引文反质。彼引四句今为两节通之。初通久习无明文可知也。后若谓云何下。三通知三世佛法。此即涅槃第六如来性品。南经即四依品云。有四种人。能护正法。建立正法。忆念正法。能多利益怜愍世间。为世间依安乐人天。何等为四。有人出世。具烦恼性是名第一。须陀洹人是名第二。阿那含人是名第三。阿罗汉人是名第四。云何名为具烦恼性。若有人能受持禁戒。威仪具足建立正法。从佛所闻解其文义。转为他人分别宣说。所谓少欲多欲非道广说。如八大人觉。有犯罪人者教令发露忏悔灭除。善知菩萨方便所行秘密之法是名凡夫。非第八人。第八人者不名凡夫。名为菩萨不名为佛。释曰。远公亦詺为种性解行人。非是登地此初依人。既云具缚能知秘密。何言十住不能知耶。前义若成动刹何惑。其第三段纵破法性。文理易故疏不通之。意云。此中非独作无齐限便得尔也。亦久研穷方至此位。何得为此无理难也　　　　大方广佛华严经随疏演义钞卷第三十九　　　　大方广佛华严经随疏演义钞卷第四十　　　　唐清凉山大华严寺沙门澄观述　　疏。夫机差教别下。第三结成前义。于中有六。一叹深谦推。二进退立理。三结成损益。四举例证成。五况出功高。六引文成立。今初。初双明教旨深玄叹法也。次明未证谦也。后共详下推也。疏且以浅下。第二进退立理。明有损有益。初住顿具佛法深也。而推在登地。地前所无浅也。故成谤法。智度论云。谤有二种。一者言此非佛说等。即为深重堕大地狱。二者说不契理。并为谤法。即深为浅是也。且以浅为深等者。以初住之浅。释为圆融该博深也。岂非符合于理。理本具故。然此二对亦是泛举一切深浅法也。以远为近者。一僧祇满方证初地远也。今为初住近也。则一生有望岂非有益行人。以近为远者。初住近也。而推在登地此为远也。未历僧祇何由造此。故云法非我分。疏诸佛下。第三结成损益可知。疏且夕钓磻溪下。第四举例证成。以君臣为一对。磻溪即是太公垂钓之处。顿为武王之丞相。岂要历资略举一事其例甚多。诸葛亮受黄钺于茅庐。韩信升将坛于一卒。蔡泽夺范睢之印。张仪霸秦主之威。皆布衣也。才生王宫约主亦是外事。约经即七十八中。譬如王子初生。即为耆旧臣佐礼敬。此菩提心亦复如是。出现品云。如转轮王所生太子。具王相者七宝不散即绍轮王。若约外典其事甚多。如周成王晋献公。皆自小为人主。百战夷项即汉高祖。古人咏史云。百战方夷项。三章且代秦。功归萧相国。气尽戚夫人。十年征战七十二疮。方南面称孤在位无几。岂与上同。疏况十千劫下。第五况出功高。以修行十千劫。方入初住成正定聚。亦非但发无分限心即得尔也。言非聊尔人耳者。聊耳为且略也。史书叙周公为文王之子。武王之弟。成王之叔。非聊尔人耳。今借此言用之。疏是以语其智下。即是功高所成之德也。天池即海也。疏故经云发心毕竟二不别下。第二引文成立。即涅槃文。下半颂云。自未得度先度他。是故我礼初发心。至法界品当更广引。法慧仰推即当经意。如或未喻者。未喻即未晓也。胜鬘有文十地广释。胜鬘说三种智。此即第三仰推智也。疏或曰十六分之一者。如秤斤有十六两故。然此言出涅槃第六如来性品云。若有众生于四恒河沙佛所发菩提心。然后乃能于恶世中不谤是法。受持读诵书写经卷。为他广说十六分中一分之义。虽复演说亦不具足。供五恒佛能说十六分之八分。六恒说十二分。七恒说十四分。八恒佛所方说十六分方具。远公亦举如秤不别解释。疏此云近少。即音义中引大般若。译为坞波尼杀昙。坞波近也。尼杀昙少也。或云近对。谓相近比对。或谓极少也。疏事随性融此彼相即者。如经一毛端中。一切世界差别性者。谓一毛端性即是一切世界差别性。今一切世界。即事随其法性即一毛端。以性即毛端诸界即性故。下句亦然。一切世界中性。即是一毛端性。一毛随性即一切世界。上句多即一。下句一即多。言事揽性起彼此相入者。谓一毛端之事。揽一切世界性成故。一切世界随其多性在一毛中。下句亦然。一切世界揽一毛端性成故。一毛随性遍在一切世界中。言各有同体异体者。谓一毛端。及一切刹为各有也。云何异体一一刹等各有体故。云何同体差别界体同一体故。今一毛中自有体性是为异体。而同诸刹体故曰同体。一一诸刹各自有体。即与毛端共同一体。今诸刹相随其异体。即彼毛端之同体故。刹即毛端毛端。异体随其同体遍于诸刹之异体故。彼体即刹故毛即诸刹体。然上释理性融通之中。却不广出同异体义。但有其意如上文云谓不异理之一事。具摄理性时即同体义。今彼不异理之多事。随所依理皆于一中现。即异体随同也。故云准上思之。疏谓诸缘起更互相生者。一毛之一由刹之多。刹为能生毛为所生。因毛之一有刹之多多为所生。所生无体多即一毛。能生有体毛摄诸刹。上毛为所生。反此可知。一毛是能生即是有力。诸刹是所生即是无力。力摄无力一毛有于多刹。多刹能生一毛一毛即无力。力摄无力毛入多刹。同体异体广如玄中。疏以大非定大故能即小等者。等取小非定小故能即大。及等染非定染故能即净。净非定净故能即染等。至大有于小相不坏于大小入大也。反显至小有于大相不坏小相则芥纳须弥。疏别中言平等者。通相即等者。总取诸句平等。而平等字要须长短等相方有即入故。然云劫者婆沙一百三十五云。分别时分故名为劫。体即五蕴生灭以成于劫。大乘即以时为体。经云长劫与短劫平等等者。意云。长劫即短劫。短劫即长劫。亦是平等。长劫入短劫。短劫亦长劫。亦是平等。就缘即缘起相由门。就性即法性融通门。唯心即唯心所现门。即十因中之三。等取余梦幻等七。疏二三及四文并可知者。二即一多。三即有佛无佛。如过去庄严。现在贤劫。未来星宿。各有千佛名为有佛劫。此后六万二千劫空过无有佛。名为无佛劫。四即多少。如威光修因种种庄严劫中。有十须弥山微尘数佛。法华大通智胜佛处。东南方梵王赞云。一百八十劫空过无有佛。准十住毗婆沙第十云。如经中说。诸比丘是贤劫前。九十一劫毗婆尸佛出。百三十一劫有二佛出。一名尸弃。二名毗式婆。此贤劫中鸠楼孙迦那含牟尼迦叶佛出。六万二千劫空过无佛。疏如胜莲华界等。即寿量品。疏谓于决定境印持为性等。谓以邪正等教理证。力于所取境审决印持。由此异缘不能引转故。犹豫境胜解全无非审决故。疏别中总有十三句者。此是义句以一解为一句故。疏即胜解智所摄者。约十力智言以种种解智亦名乐欲。若约法相欲与解别。皆是别境五中之一。而在十力合之为一。取名有差。疏所望别故等者。前三方便属解。今属诸禅故。疏即他心智者。若是十力即属界摄。疏一切烦恼各有轻重者。分九品故。约起惑下出轻重所由。如一贪惑重者。于下劣境起猛利贪。中者称境而起。下者设于胜境心亦微薄等。三品各三故成九品。疏据难易下。别别相望以论轻重。言种子为重者。如俱生惑种金刚喻定方断尽故。故下经云金刚道灭方毕竟。疏又分别为轻者。真见道中一时顿断故。唯识云见所断惑十俱顿断。以真见道总缘谛故。此约大乘。若通三乘。唯识论云。烦恼障重见所断者。三乘见道位真见道中一时顿断。俱生为重者。于修道位中。数数修习无分别智方能断故。余如十地初说。疏邪见最重者。涅槃经云一切烦恼邪见摄尽。戒经十重谤三宝为最重。十恶亦然。疏嗔恚最重者。如普贤行品一念嗔心起。百万障门开。疏无明爱取为重者。净名经云从痴有爱则我病生。涅槃经云生死本际凡有二种。一者无明。二者爱等。疏三毒为重者。本行经云。世间之毒莫过三毒。又诸随惑等皆从此生。疏见慢为重者。见则遍执一理究彻在心安受圣教。慢既恃己岂复他求。疏我爱慢重者。略有三义。一约识至第七故四惑相应是也。二约行通。至诸禅故。如明法品当辨三约四果阿罗汉。若作是念我。得阿罗汉道。则不得故。疏十大烦恼为重者。唯识云。诸烦恼。谓贪嗔痴慢疑恶见。即六根本。俱舍论云。六由见异十。谓开恶见为五。一身见。二边见。三邪见。四见取。五戒禁取。故疏随烦恼中大中小。随展转轻重者。大随为重中小为轻。中随为重。小随为轻。名为展转。言随惑者。唯识论云。随烦恼。谓忿恨覆恼嫉悭。诳谄与害憍。无惭及无愧。掉举与昏沉。不信并懈怠。放逸。及失念。散乱不正知。长行释云。唯是烦恼分位差别等流性故名随烦恼。彼疏释云。谓忿等十。及失念不正知放逸等。假染心所是贪等差别分位名随烦恼。无惭无愧掉举昏沉散乱不信懈怠七法。虽别分位有体。是前根本之等流故名随烦恼。由烦恼为因此得有。故论云。此二十种类别说有三。谓忿等十各别起故。名小随烦恼。无惭等二遍不善故名中随烦恼。掉举等八遍染心故名大随烦恼。疏释云。然忿等十自类相望各别起故非不共他中大惑俱行位局故名之为小。无惭愧二自类得俱行通忿等。唯遍不善位局后八但得名中。掉举等八自得俱生。但染皆遍得俱生故不可名小。但染皆遍故不得名中。二义既殊故八名大。疏习气为轻者。此即阿罗汉等余习也可知。疏更有异门。可略言也者。上来已有十门解释。有以五住烦恼无明为重。障大菩提故。前四为轻。障见修故。今以前四住亦障菩提。无明住地亦障见修故不存之。又有云。等分为轻称境起故。多分为重过境起故。又云暂起间起羸劣起者为轻。多起常起猛利起者为重。此二即前约品中收之。又云迷事为轻后得智断故。迷理为重根本智断故。此则与前无明为重。障菩提故亦小相违。故略不言耳。非无有理故云可略。迷事迷理至十地中当广分别。疏能生贪等无量烦恼如涅槃说者。即第二十三经。高贵德王菩萨品。经云。复次善男子一切凡夫。虽善护身心犹故生于三种恶觉。以是因缘虽断烦恼。得生非想非非想处。犹故还堕三恶道中。善男子譬如有人渡于大海。垂至彼岸没水而死。凡夫之人亦复如是。垂尽三有还堕三涂。何以故无善觉故。云何善觉。所谓六念。下广说恶觉之过。故云如涅槃说。言加五说有八觉者。即俱舍等论亦名八寻。下疏所列恼觉即是害觉。涅槃通说六念为善。今别说之故以不净等治为善。大意可知。疏利中身见为本生六十二者。言身见者。唯识论名萨迦耶见。论云。谓五取蕴执著我我所。一切见趣所依为业。此见差别有二十句六十五等分别起摄。释曰。后此见差别下。即疏云。一依三世五蕴说者。彼疏释云萨迦耶见具足梵云萨迦耶达利瑟致。经部师云。萨是伪义。迦耶是身。达利瑟致是见。身是聚义。即聚集假。应言缘聚身起见名为身见。萨婆多云。萨是有义。迦耶等如前。虽见聚身。而是实有。身者即是自体异名。应言自体见。大乘法师解云。僧吃烂底萨。便成移转。以大乘心心上所变之法故。言移转身见。依五蕴起此我见。此为依故诸见得生故。言见趣所依为业者趣者投也。惑所归处也。言二十句者。对法第一云。谓如计色是我我有色。色属我我在色中。一蕴有四。五蕴合有二十句也。五为我见余皆我所。谓相应我所(即我有色)随逐我所(即色属我)不离我所(即我在色中)故有十五我所。此即分别行缘蕴不分别所起处。若历三世便有六十。加身即我为六十一。我复异身为六十二。又计常无常等为六十二。如十藏品。论言六十五者。婆沙论云。谓如以色为我。于余四蕴各三我所。谓是我璎珞。我僮仆。我器。即有十二。色为一我。即总有十三。五蕴总有六十我所见。有五我见为六十五。此即分别行缘蕴亦分别所起处。此等皆是分别我见。疏二依异道邪见具如瑜伽八十七说者。论中约迷前际后际为次。今依唯识。约所依见分之。谓于前际计四遍常四一分常。及依计后际有想十六。无想俱非各有八论。共四十种常见差别。有计后际七断灭论。此四十七共因我见而起边见。有计前际。二无因论。四有边论。四不死矫乱。及计后际五现涅槃。故六十二。此六十二以邪见边见二为自体。以余二见而为眷属。依于身见以为根本。此亦举大数。次依瑜伽以释相者。初四遍常者。谓我及世间一切皆常。但有隐显依上中下静虑等。起起宿住随念生四常论。一由能忆二十成坏劫。二能忆四十劫。三能忆八十劫。四依天眼所见现在世。见诸有情死时生时诸蕴相续。彼便执我及世间俱常。言四一分常者。谓四皆一分。一者从梵天没来生此间。得宿住通作如是等执。梵王是常。我等无常故名一分。二闻梵王有如是见。大种是常。心是无常。或复翻此。三有先从戏忘天没来生此间。得通起执不生此者常。我生此者是无常。四有先从恚愤天没。一分同前。此天住处住妙高层级。或三十三天。释曰。若依瑜伽此中即说二无因。以同计前际故。唯识此后即明有想十六等。言十六者有四四句。一我有色。死后有想。执色为我名我有色。取诸法说名为有想。即欲界全。色界一分。除无想天。二我无色。死后有想。执无色蕴为我。此在欲界乃至无所有处。唯除非想。三我亦有色。亦无色。死后有想。执五蕴为我。四我非有色非无色。死后有色。遮第三也。依寻伺等至皆容得起。第二四句云。一执我有边死后有想。执色为我体有分限。如指节等。二执我无边死后有想。执非色为我。遍一切处故。三执我亦有边亦无边。死后有想。执我随身卷舒等。四执我非有边非无边。死后有想。遮第三也。或依寻伺等至皆起。第三四句者。一我有一想。二我有种种想。三我有小想。四我有无量想。一一想者在前三无色。二种种想者。在欲界色界。除无想天。三执少色。或执少无色。为我想。为我所。我与彼合名为小想。在欲色界除无想天。四无量想者。执无量色为我想。为我所。我与彼合名无量想。第四四句者。一我纯有乐。死后有想。在前三静虑。二我纯有苦。死后有想。在地狱中。三我有苦有乐。死后有想。在人欲天鬼畜生界。四我无苦无乐。死后有想。在第四禅。已上寻伺等至皆容得起。无想俱非各八论者。无想八论者。有二四句。初四句者。一我有色死后无想。执色为我得无想定。见他有人得定生彼作如是计。二我无色死后无想。执命根为我得无想定。三执我亦有色亦无色。死后无想。双执色命根为我。于此二中起一我想。四执我非有色非无色。死后无想。遮第三句。等至寻伺皆容起故。第二四句者。一执我有边死后无想。执色为我。其量狭小等得无想定。二执我无边死后无想。执色为我遍一切处等。三执我亦有边亦无边。死后无想。执色为我随身有卷舒故。第四句者。遮第三句。更无别义。等至寻伺皆容得起。后俱非八论者。有二四句。一云。执我有色死后非有想非无想。执色为我。见诸有情入非想非非想定。想不明利。作如是执。唯寻伺执非得定也。二执我无色。死后如前。执无色蕴为我等。入非想非非想定。想不明了故。作如是执。三执我亦有色。亦无色。死后如前。执色无色为我。见有情等同前。上皆依寻伺起非由等至。其第四句遮第三句更无别义。第二四句云。一执我有边。死后非有想非无想。乃至第四句其文易知。如是一切皆执四无色为我。以得非想非非想定。容有此执。一由彼定时分位促故。别以一一蕴而为所缘。执我有边。二由彼定时分长故。总以四蕴为所缘故。执我无边。三由彼定或一一蕴。或总为所缘故。成第三句。第四句遮第三更无别义。七断灭论者。一执我有粗色。四大种所造为性。死后断灭毕竟无有。见身死后有而无故。二我欲界天死后断灭。三我色界天死后断灭。四我空无边处乃至非想。皆云死后断灭。后之四执执彼彼地为生死顶故。前四十见为常。后七见为断。此皆见断名分别起。言有计前际二无因论等者。皆因邪见起。见不正故名之为邪。二无因者。一从无想天没来生此间无宿住通。不能忆彼出心已前所有诸位。便执诸法本无而起。如我亦应本无而起。便起执言我及世间无因而起。二由寻伺不忆前身。作如是执。无因而起。如是二见由无想天及虚妄寻伺二事而起。四有边者。一由一向能忆上下。下至无间地狱。上至第四静虑。执我于中悉皆充满。便作是念。过此有我。我应能见。故知有边。二由一向能忆傍无有边。执我遍满故执无边。三由能忆上下及傍故。双执有边无边四由能忆坏劫分位。便生非有边非无边想。诸器世间无所得故。四不死矫乱者。先总释名。准婆沙意。外道计天常住名为不死。计不乱答。得生彼天。今佛法诃云。汝言秘密等即是矫乱言四种者。一恐无知念我不知善不善等。有余问我不得定答。我若定答。恐他鉴我无知因。即轻笑于我。彼天秘密义不应皆说等。二行谄曲者作是思惟。非我净天一切隐密皆许记别。谓自所证及清净道故。三怀恐怖而无记别。恐我昧劣为他所知。由是因缘不得解脱。以此为室而自安处。怀恐怖故四有愚戆专修止行而无所知。若有问我。我当反诘一切随言。无减而印顺之言。五现涅槃者。一见现在受若天若人诸五欲乐。便谓涅槃。二虽厌五欲现住初定以为涅槃。引在身中名为得乐。见他现在住定亦尔。下皆准此。三厌寻伺故。现得第二定以为涅槃。四厌诸寻伺喜故。现住第三定以为涅槃。五厌喜乐乃至出入息。现住第四定以为涅槃。待过去故名为后际。又此计我现既有乐。后亦有乐。故后际摄。以现乐为先。而执后乐。总名现法。此不依我见起故邪见摄。六十二见大意已周。疏皆已无得即大般若意。至回向当释。疏贪欲即道胜热处说。疏古德判此一段以为摄位修成者。上直就初住之德以为深胜。今明摄位。即初后圆融。不违经宗。事事无碍故云亦是一理。疏力等未证亦定无疑者。即是偈意。偈云。菩萨于佛十力中。虽未证得亦无疑。故十八不共净行品已说。疏望圆极之果等者。当得佛言且顺经文。分为二义。故引晋经梵本。即知当字是译人之意。译人意欲不坏初后故作此译。若此意存不坏初后。则前梵行品。初发心即得菩提。如何会释。此改为当彼亦须改。彼成无妨此即何违。故此即佛正是梵行初心即成耳。且顺彼释故云见性即成智身。若约圆融此后更无别佛。疏三得知身无从等者。释经得如来一身无量身。究竟平等真实智慧。即用上光明觉品偈。释偈云。一身为无量。无量复为一。了知诸世间。现形遍一切。此身无所从。亦无所积聚。众生分别故。见佛种种身。文意可知。疏其十行十向十地皆尔。各自品说者。十行第十智度满故。入因陀罗网境界。明知已摄诸位。十回向品第十入法界无量回向证穷法界故。十地堕在佛数故。如普贤作用下。例引等妙二觉证成。疏二约见性下。此上即藏和尚意。此下即天台圆教之意。故云昔人竖说五种菩提。我即横开六即。此中当其分真即也。于中四。一正明。二若尔下设难。三请以下解释。先喻圆融法。后喻行布。四依于此义下结成。疏又即由此义废高就下等者。亦天台意。智者虽说四教三教及至果处无有实事。但就教中施设有果。进入位后果即便虚。如别教说三贤十地。修三贤位则有可修。及至登地更无有别。别教十地证竟但是圆家住耳。即由此义圆教初住自在过地。不知此意故谓此会是说十地。疏文含多意者标也。前二叙昔。言求之于己尚未免求者。破第二释也。则违净名于一切法应无所求。疏今释有二下。述正义也。前意即顺般若性空。后意则明事理双现。经云。无所求中吾故求之。即方等经中。佛为雷音菩萨。说于法华昔因缘已。又云。过去有佛名栴檀华。彼佛去世甚久。我于彼时如汝无异。彼有菩萨。名曰上首。作一乞士入城乞食。时有比丘。名曰恒伽。谓乞士言。汝从何来。答曰。我从真实中来。又问何谓真实。答曰。寂灭相故名为真实。又问。寂灭相中。有所求无所求耶。答曰。无所求。又问。无所求者。何用求耶。答曰。无所求中吾故求之。又问。无所求中何用求耶。答曰。有所求者一切皆空。得者亦空。著者亦空。实者亦空。求者亦空。语者亦空。问者亦空。寂灭涅槃一切虚空。一切世界亦复皆空。吾为如是次第空法而求真实。又问。菩萨于何处求。答曰。于六波罗蜜中求。恒伽闻已。卖身供养。释曰。然上经文双证二意。以正说求者皆空即般若意。故不碍求即双行意。双行亦即不共般若之意耳。疏而经多劫者。此标举。亦是问难也。应有问言。前来赞经玄妙。则言一生圆旷劫之果。今既圆妙。何以多劫方成。后然余教下答。于中四。一标他宗。二此宗下。示其正说。三起信则以若迟下。双出二宗之意。四并有下结劝修学。三中即起信发趣道相中证发心。后云或示超地速成正觉以为怯弱众生故。或说我于无量阿僧祇劫当成佛道。以为懈慢众生故。能示如是无数方便不可思议。而实菩萨种性根等。发心则等。所证亦等。无有超过之法。以一切菩萨皆经三僧祇劫故。但随众生世界不同。所见所闻根欲性异。故示所行亦有差别。释曰。此即以迟速皆方便也。此宗则楷定为权。以不定或迟或速为实。如前第二段明。故毗目瞿沙暂时执手时经多劫则一生不定。一生无量劫。即一念多劫。岂为多劫故结劝之勿执也。疏大旨同前十住者。同十住中加所为也。此中显示佛法。即前持说佛法故。二智光普照即前觉一切佛法。三开阐实义。即前增长佛智。四证得法性。即所入无碍。五众会欢喜。即善了众生界。及知众生根。六开示佛法因。即前所行无障碍。及得无等方便。七为得一切佛平等。即前入一切智性。八为了法界无有二故。即前深入法界。故结云说如是法明是说因。疏一净业显理者。业净则理显故。二除惑开信者。若无妄想即增信解故。余可知。疏八大人觉者遗教经明。一少欲。二知足。三寂静。四精进。五正念。六正定。七正慧。八无戏论。涅槃二十七加二为十。云善男子。菩萨成就十法虽见佛法不得明了。前七同上。八即解脱。九赞叹解脱。十以涅槃化他众生。十地抄中更当广释。疏亦总相颂前叹深难说。若将别配则令证等互有局者。昔以二十三偈。颂前叹深难说。即分为十。初四颂甚深。二有一偈颂难知。三有二偈颂难分别。四菩提心下二偈颂难信解。五三偈颂难证。六二偈颂难行。七二偈颂难通达。八了法自性下二偈颂难思惟。九二偈颂难说。十有三偈颂难度量。故云若将别配言则令难证等互有所局者。如一切独觉及声闻悉以发心作根本。颂难证者。前文十力十八不共等岂易证耶。故云互有所局。今二十三偈。皆通难信难知难证等。故云总相颂前则令证等互有所局　　明法品第十八。疏。统有四义者。然法光明摄论中释本论。释云。能正了知周遍无量。无分限相大法光明。今疏取诸释意参为四义。初一即世亲意。世亲先牒本论竟。释云。谓正了达十方无边无分限相。如善习诵文字光明名法光明。今疏取意。以能正了达即法智慧。十方无边法即此胜进。能所诠法也。二即无性意。彼牒本论竟。释云。谓正通达十方无边无分限相。显照行故名法光明。今疏取意。无性但有显照行言异于世亲。故取意义以能诠为光明。而无性意亦有菩萨智为明耳。上二摄论所释皆是第七。三即梁论意。梁论即世亲同本异译。而文稍广多。是敌对译故。彼论第十先牒本论云。三能见一切处无量分别相善法光明。次释云。约三乘法说一切处。又约内外法说一切处。又约真俗法说一切处。如此一切处菩萨能见无量相。如佛所说法相。及世间所立法相。菩萨皆能了达。即如量智。如其本数量菩萨以如理智通达无分别相。此二智能照了真俗境故名法光明。释曰。此中论意不异初释。但文广说一切处等耳。而能了达者。亦通诸菩萨智。今取其别意。但取所诠中菩萨之智。异法慧智故为别耳。其第四意一向义加。显此四解后后狭于前前耳。疏德虽无量下总结。谓显其当位已得胜进云何上求。故云而于胜进义非惬当。疏非明无之处即名无明等者。即俱舍第十偈云。明所治无明。如非亲实等。上句正明有体。谓此无明不了四谛。明所对治名曰无明。与明相违方名无明。非是离明之外皆是无明。此拣眼等亦非明无之处即名无明。此即正明有体。下句举喻释成。六地当释。正说中。疏不守根门名为放逸。即瑜伽意。前文曾引此段。疏文乃有三义。初略释名。二涅槃云不放逸下。明先彰所以。三世其体业。二中即涅槃二十四。高贵德王菩萨品十功德中第四。十事利益功德。于中一根深难拔。经自牒云。云何根深难拔。所言根者名不放逸。不放逸者为是何根。所谓阿耨多罗三藐三菩提根。善男子。一切诸佛诸善根本皆不放逸。不放逸故诸余善根展转增长。以能增长诸善根故。于诸善中最为殊胜。善男子。如诸迹中象迹为上(云云)如诸明中日光为最。如诸王中转轮圣王为最第一。如诸流中四河为最。如诸山中须弥山王为最第一。善男子。如水生华中青莲华为最。不放逸法亦复如是。于诸善法。为最为上。善男子。如陆生华中婆利师华为最为上。不放逸法亦复如是。为最为上。师子金翅罗睺大身。乃至佛僧为诸众中最广。引喻竟结云。以是义故。不放逸根深固难拔。即其文也。疏即精进三根下。第二出体业。即唯识第六释曰。谓依精进及无贪等三种善根。此之四法于所断恶防令不起。于所修善修令增长。体是四法约别功能。而假建立名不放逸。非别有体。疏宁起疥癫下。即萨遮尼犍子经。难反复故即净名文。彼第二经云。凡夫于佛法有反复。而声闻无也。疏谓离善知识下。合上四种重任。此合大海最深重难持故。诸山喻菩萨。如十地十山故。草木喻缘觉。独善不从师故。众生喻声闻。有师属故。疏言五印者。即同净名迦旃延章五非常观。然前四非常即是有为。寂静为涅槃。即是无为。摄为无为尽。又前四俗谛。后一真谛。疏言四印者下。即庄严论第十一。名四法印。论云。四法印者。一者一切行无常印。二者一切行苦印。三者一切法无我印。四者涅槃寂灭印。所以知合空入于无我者。论云。此中应知无常印及苦印。为成无愿三昧依止无我印。为成空三昧依止寂灭印。为成无相三昧依止。说此法印为三三昧依止故。疏或名优陀那者。即地持第八亦名优檀那。论云。有四优檀那。诸佛菩萨为令众生得清净故说为四。云何为四。一切行无常。一切行苦。一切法无我。涅槃寂灭。诸佛菩萨具足此法。复以此法传授众生是名优檀那。过去寂灭诸牟尼尊。展转相传。是名优檀那。疏菩萨藏经第二名法邬陀南者。亦是大宝积第三十六菩萨藏会。第十二卷末。即试验菩萨品。经云。舍利子。诸佛世尊。具大智力总摄诸法。安处四种邬陀南中。何等为四。所谓一切行无常。一切行苦。一切法无我。涅槃寂灭。舍利子。所演一切行无常者。如来谓诸常想众生断常想故。所演一切行苦法者。如来谓诸乐想众生断乐想故。所演一切无我法者。如来谓诸我想众生断我想故。所演寂灭涅槃法者。如来为诸住有所得颠倒众生。断有所得颠倒心故。舍利子。是诸菩萨若闻如来说一切行为无常者。则能善入毕竟无常。若有闻说一切行苦。则能兴起厌离愿心。若有闻说诸法无我。则能修习空三摩地妙解脱门。若有闻说寂灭涅槃。则能修习无相三摩地。而不非时趣入真际。如是舍利子。若诸菩萨摩诃萨。能善修习如是法者。终不退失一切善法。速得圆满一切佛法。疏邬陀南者。此云标相者。释经也。言涅槃寂静是无为法标相者。略举亦应云无常是有为法标相。苦是有漏法标相。无我是诸法标相。亦有说。言邬陀南者。应言说也。佛常说故。义当无问自说经。疏印即决定义者。却释法印之名。决定无常等者。诸有漏法决定是苦。一切法决定无我。无为法决定寂静。疏善戒第七下。略示源由。地持第八已如上说。善戒第七者。经云。智有三种。一者能舍外物。二者舍内物三者舍内外已兼化众生。云何教化。见贫穷者先当语言。汝能归依于三宝。不受斋戒不。若言能者。先受三归及以斋戒。后则施物。若言不能。复应语言。若不能者。汝能随我说一切法无常无我寂灭涅槃不。若言能者。复当教之。教已便施。乃至云若能如是先教后施。是名大施。释曰。此即次下。云言三法印者。四中合苦入于无常。即智论所说三法印也。疏瑜伽四十六者。论云。复次有四种法嗢陀南。诸佛菩萨欲令有情清净故。说与地持同。地持即瑜伽同本异译耳。疏或除涅槃等者。此三唯说有为。即不合苦入无常也。言三者。一无常。二苦。三无我也。然嗢陀南此云集施。应与邬陀南异。今论亦云嗢陀南或译之少巧。此三即涅槃三修。疏今以诸印下。结前诸印生后。释一印义。疏法华云佛自住大乘者。即第一经。偈中此前偈云。唯此一事实。余二则非真。终不以小乘济度于众生。疏住地观修者。梁论云。地者对治义。疏虽数名小异大同十行。亦通十度等者。以刊定不许通十行故双定之。彼云。初四五七名同十行。余并全别。不可悬指。次后有文具显十度。释曰。此公虽为十度释经意明但是行法。亦非十行。亦非十度。故今双定俱是无过。次云十行所行即十度者。明二义相成俱明无失。次云欲胜进彼故此前修者。别通十行。以其上意云十行自是后位。何用悬指。今疏通云。夫胜进者进修后位。今十住胜进正修十行何有违耶。从又下文由为物下。通其不许十度。彼云。下文自有十度。此是十度乃成重也。故今释云。彼约说法成度。此约通修。所望既差。亦非繁重。彼唯前四名同。今取其后二说同十行。指文显著前七双具文理自显。疏依彼文次者。五七一二等。如次将今之十以对彼十。此中第一即彼第五。是成熟众生等。疏五深心则可久等者。此则用周易系辞。系辞云。干以易知坤以简能(天地之道不为而善始不劳而善成故曰易简)易则易知简则易从。易知则有亲。易从则有功(顺万物之情故曰有亲通天下之志故曰有功)。有亲则可久。有功则可大(有易简之德则能成可久可大之功)。可久则贤人之德。可大则贤人之业(天地易简万物各载其形圣人不为群方各遂其业德业既成则入于形器故以贤人目其德业也)。易简而天下之理得矣(天地之理莫不由于易简而各得顺其分位也)。天下之理得。而成位乎其中矣(成位况立象也极易简则能通天下之理通天下之理故能成象并乎天地之言其中者则明并天地也)。但观向引。疏文可见但取可大可久之言。而不取易简之义。疏文有五对并显可知者。一见佛持法对。二智深悲广对。三多定广福对。四辩深通胜对。五竖永扩该对。疏金师之子等者。涅槃经说。乃是身子差机十地当引。今且引庄严论说。目连教二弟子。金师之子教不净观。浣衣之子教数息观。久无所证。舍利弗问目连。汝以何法而教之乎。答之以二观。又问。二人从何来。答一浣衣。二锻金。身子云。锻金之子。应教数息。浣衣之子。令修不净。于是目连于法教之。则得罗汉。即说五颂赞身子云。第二转法轮。佛法之大将。于诸声闻中。得于最上智。又云。行自境界中。获得所应得。行他境界中。如鱼堕陆地。我常在河边。习浣衣自净。安心于白骨。相类易开解。不大加功力速疾入我意。金师常吹囊。出入气是风。以其相类故。易乐入安般。众生所玩习。各自有胜劣。释曰。上皆随宜之意　　　　大方广佛华严经随疏演义钞卷第四十          
