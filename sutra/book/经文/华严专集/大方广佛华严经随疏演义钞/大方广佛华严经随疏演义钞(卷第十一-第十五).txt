　　　　大方广佛华严经随疏演义钞卷第十一　　　　唐清凉山大华严寺沙门澄观述　　第四相即门。于中有三。初正释。次句数。后引证。初中言废己同他者。是相即义。以上相入。则此彼互存。如两镜相照。但约力用交彻明耳。今此约有体无体。故言废己。废己。即无己体也。同他。他有体也。亦如事理无碍文中。废波同湿等。摄他同己。即他无体己有体也。疏。一多相即混无障碍。解行境别六句同前者。二句数料拣也。于中初句结前。含于四句。应云一者一即多。二者多即一。三者亦一即多。亦多即一。合上二故。故三句皆是一多相即。四非一即多。非多即一。亦由一多相即互相夺故。谓由一即多故非多即一。由多即一故非一即多。成俱泯句。五或具前四。以是解境并明照故。六或绝前五。以是行境言亡虑绝故。疏云解行境别。即下二句。然约同一类。法即有一多相望。如一华叶望诸叶等。若约异类。谓华望刹等。例此可知。复应例前亦有四句。谓一者一即一。二者一即一切。三一切即一。四一切即一切。以今但约一华故。略不言。故下结例。该一切法明具四也。或应有六。此四句后有解行境故。复或有六。谓前四句。后加一即多。一多即一多故。复应成八。加多一即一。多一即多。以并不出前四句故。故不例耳。多一既尔。大小长短等。一一相即例知。然刊定记。将相即门拣异同体成即德故云相即。据此彼相望同体相即。约此体即是一切法故。若尔则是托事显法门。今疏正意。但以相即门。摄同体成即。同体成。但是一即多耳。疏下云下。三引证。即十住品长行文。若偈云。一即是多多即一。文随于义义随文。如是一切展转成。此不退人应为说。既言展转成者。即异体异类相望也。不思议法品云。诸佛知一切佛语。即一佛语。此同类相即也。初发心品云。以发心故。即与三世一切诸佛体性平等。乃至云真实智慧等者。此显位上下相即也。七十八经云。弥勒告大众言。诸仁者。余诸菩萨经无量百千亿那由他劫。乃能满足菩萨行愿。乃能亲近诸佛菩萨。此长者子。于一生内则能净佛刹。则能化众生。则能以智慧深入法界。则能成就诸波罗蜜。则能增广一切诸行。则能圆满一切大愿。则能超出一切魔业。则能承事一切善友。则能清净诸菩萨道。则能具足普贤诸行。此则行位。皆相即也。又如菩萨曾不分身。即遍一切。亦一即多也。第五秘密隐显俱成门中。疏文分四。一正释。二句数。三引证。四喻显。初中华能摄彼等者。亦蹑前起。由上言摄他同己故。若摄他他现。即相入门。若摄他他尽。乃相即门。若摄他他不尽不现。即隐显门。如前列名中已会。故至相十玄云。犹如十钱一摄十时。一即名显。二三至十即名为隐。亦如见此不见彼。彼名隐此名显。亦如一人身上六亲。互望虽各不同。然各全得亦不杂乱。由此隐显体无前后。不相妨碍。名秘密俱成。疏。显显不俱等者。以显俱则无隐。隐俱则无显故不得具。然隐显同时。故得俱成。隐显无碍。故云秘密。疏。全摄俱泯存亡俱成者。二句数料拣。全摄即初二句。此全摄彼。即此显彼隐为一句。彼全摄此即彼显此隐。为第二句。俱成者第三句。谓此正摄彼时。不妨彼摄此故。则亦隐亦显。泯者。即第四句。此摄彼为显时。即是彼摄此故非显。则显泯也。彼摄此为隐时。即是此摄彼故非隐。则隐泯也。故是非隐非显存者。四句皆成。是解境。亡者。五句并绝。即是行境。言俱成者。总结上六句也。疏下云东方入正定下。引证。东方入正受为显。西方从定起为隐。以此但见入定不见起故。古十玄亦云。于眼根中入正定即是显。于色尘中三味起即是隐。例上可知。疏如八日月等者。四以喻明。即取明处为显。暗处为隐。而必同时故云俱成。不同十五日唯显月晦日唯隐。又暗处非无明。明处非无暗。但明显处暗隐。暗显处明隐。亦得云隐显俱成。亦如夜摩偈云。十方一切处。皆谓佛在此。或见在人间。或见在天宫。则见处为显。不见处为隐。非佛不遍。十定品云。或见佛身其量七肘。或见佛身其量八肘。或见佛身其量九肘。乃至见佛身不可说。不可说佛刹。微尘数世界量。则见七肘时七肘显。余量皆隐也。余显例然。故彼喻云譬如月轮阎浮提人见其形小。而亦不减。月中住者。见其形大而亦不增。释曰。见大则大显小隐。见小则小显大隐。而不增减。则是秘密俱成。余一切法。类可知也。摩耶夫人云。于此一处。为菩萨母三千世界。为母亦然。然我此身。非一处住。非多处住。亦隐显义。此处为母。此显彼隐等。非一处住。即是一隐。例有多显。非多处住。即是多隐。例有一显。亦是双夺俱泯之句。非隐非显秘密之义。然若约智幻。即业用门。约极位成。即德相门。第六微细相容安立门。于中分二。先正明。后引证。前中炳然齐现者。炳然者明也。如琉璃瓶盛多芥子隔瓶顿见。然微细言。总有三义。一约所含微细。犹如芥瓶。以毛孔能受彼诸刹。诸刹不能遍毛孔故。以毛据称性。即如琉璃之瓶。刹约存相。故如芥子在内。二约能含微细。以一毛一尘。即能含故。如下引证。三约难知微细。微尘不大。刹亦不小。而能广容。即难知义。一能含多即曰相容。又法法皆尔。故云相容。一多不坏。故云安立。疏下云。于一尘中下。引证。略引二文。初即晋经。又于一毛端处有不可说诸如来者。第十回向云。一毛孔中悉明见不思议数无量佛。一切毛孔皆如是。普礼一切世间灯。即其文也。然此二文。正唯德相。六十八云。一一毛孔内。各现无数刹等。即业用门。又德云比丘云。住微细念佛门。于一毛端处。有不可说如来出现。悉至其所而承事。故通于德相业用。第九回向云。彼菩萨于一念中。现一切众生各不可说念心。即业用门。十微细趣中。通于德相业用。然刊定记。开此微细以成二门。第三名相在德。第九名微细德。而自拣云。此不同前相在之义。彼约别体别德。相望相在。此但当法即具一切。炳然齐著。若尔此中一切法。为是法界中有法耶。为一法中别自有耶。若是法界中法。则同相在。若是别有。为示为真。示则复是业用门收。以彼立业用德相别故。德相之中则无微细。若是真者。何异同时具足相应门耶。故彼自释微细门云。此门亦可名为普门。七十一中寂静音海夜神。谓善财言。此解脱者。即是普门。于一事中普见一切诸神变故。既言普门。即同同时具足相应门也。若言唯摄同类一切法者。如十微细中八相之中。一一各具余之七相。岂要同类。况一尘中一切诸法旷然安住。明知相在。即是微细。是故古德有相容言。设此不摄。即是相入门中所收。如前已会。故知新立多有相滥。设有小异。皆本门收之。十门即足。第七因陀罗网境界门。疏文分四。一正释其相。二以喻释名。三引文证成。四重以喻显。今初。一华一尘以称性故。能摄一切。余尘余法亦皆称性。何有一法而不摄耶。应以尘对余尘。以辩重重欲令易见。且以一尘望余尘说。谓一尘之内所含诸刹。彼所含刹亦揽尘成。此能成尘亦须称性。尘既称性亦须含刹。第二重内所含诸刹亦揽尘成。尘复称性亦须含刹。第三重尘含第四重刹。第四重尘含第五重刹。重重尘成重重称性。无穷无尽犹如镜灯。故下疏文。重举镜灯以喻帝网。令于常情见近知远。疏如天帝下。以喻释名。十门唯此从喻受名。若就法立。应名重现无尽门。一珠之内顿现万象。如一尘内顿现诸法。但是一重一珠现于多珠。方成重重之义。珠皆明净如尘称性。一珠现于多珠。犹如一尘现多刹尘。所现珠影复能现影。如尘内刹尘。复现刹。重重影明。重重互现。故至无尽。疏下文云。如因陀罗网世界者。三引证。即是初地承事愿中文云。又发大愿。愿一切世界广大无量。粗细乱住。倒住正住。若入若行。若来若去。如帝网差别。十方无量种种不同。智皆明了。现前知见。论释云。如帝网差别者。即真实义相。意明常称实理。故不可尽。又阿僧祇品云。一尘中刹不可说。如一一切皆如是。此不可说诸佛刹。一念碎尘不可说。念念碎尘悉亦然。尽不可说劫恒尔。此尘有刹不可说。此刹为尘说更难等。不思议法品云。诸佛有十种知。一切法尽无有余。第十云。诸佛知一切法界中如因陀罗网差别。尽无有余等。此约德相。若约业用。普贤三昧品云。佛身所现一切国土。及此国土所有微尘。一一尘中有世界海微尘数佛刹。一一刹中有世界海微尘数诸佛。一一佛前有世界海微尘数普贤菩萨。此亦重重义。然刊定记。于此开出第七具足无尽德。谓一一自体皆无穷尽。如水中纹。此不同帝网互在重重。但就当体即具无尽耳。又亦不同微细。微细约一中多法齐现。此约一一即无穷尽。妙严品云。佛身普遍诸大会。充满法界无穷尽。又云。其菩提树恒出妙音。说种种法无有尽极。十住颂云。欲具演说一句法。阿僧祇劫无有尽。而令文义各不同。菩萨以此初发心。六十五说。具足优婆夷。于一小器之中。出一切资具饮食等。毕竟无尽然不减少。彼自释云。此明体德自在。非约解脱等业用。古德所以不开者。一重无尽。与重重互望无尽。同无尽故。若微细顿现。现于法界。法界无尽故微细亦无尽。纵出生无尽亦不出法界。若细分别非无小异。统其大意。但取无尽。故依古德不分为二。疏亦如下。四重以喻显。以重现之理深远难测。帝网之喻世不见形。故以近事。以况远旨。第八托事显法生解门。疏文有三。初正释次拣滥。三引证。今初。既言即是无尽法界。明知即是事事无碍。古立第七具足无尽。不异于此。疏。非是托此别有所表者。二拣滥。谓拣余教以事表义。但是一事以表一法。如衣表忍辱。室表慈悲等。今明一事。即法即人。即依即正。具无尽德。从无尽因之所生故。疏。下文云。此华盖等者。三引证也。即升兜率天宫品中。彼有三段。文含四义。谓初一段。文有十句。明于多因以成多果。谓并列多因复说多果。故经云。百千亿那由他不可说。先住兜率宫诸菩萨众。以从超过三界法所生。离诸烦恼行所生。周遍无碍心所生。甚深方便法所生。无量广大智所生。坚固清净信所生。增长不思议善根所生起。阿僧祇善巧变化所成就。供养佛心之所现。无作法门之所印。释曰。此上并出因也。下云。出过诸天诸供养具。供养于佛者。即说多果也。次八句一因成一果。经云。以从波罗蜜所生。一切宝盖。于一切佛境界清净解。所生一切华帐。无生法忍所生一切衣。乃至解诸法如梦。欢喜心所生。佛所住一切宝宫殿。既以无生忍唯生于衣等。故云。一因唯生一果。后有九句。一因成多果。谓但举无生为因。总生诸果故。经云。无著善根无生善根所生。一切宝莲华云。一切坚固香云。一切无边色华云等九云故。应有多因成一果。摄在初段。谓以多因一一成故。谓共成一盖。共成一衣等。今约多因成一果时。则随一衣则是盖等。以其多因别别所成。并在一衣上故。故随一事即是无尽法界。况此一事皆是称性故。皆即是无尽法界。但随一义。以名目之如显可重圆明之义。即名为宝。若云自在即称为王。若为润益即名云等。故金色世界即是本性弥勒楼阁即是法门。胜热婆罗门。火聚刀山。即是般若无分别智等。皆其事也。故一一事即具无尽之法故。故立具足无尽之德。不出于此。第九十世隔法异成门。疏中三。初正释。次引证。后拣滥。今初。三世区分。名为隔法。而互相在即是异成。而疏文中。但作十世言三世各三等者。取意以立。即离世间品意。文云。菩萨有十种说三世。何等为十。所谓过去说过去。过去说现在。过去说未来。现在说过去。现在说平等。现在说未来。未来说过去。未来说现在。未来说无尽。又三世一念。总成十世。上言无尽即是未来未来。欲彰无穷故云无尽。现在平等即现在现在。以可目睹。例同过未。故云平等。不言一念。亦名九世。摄归一念。故云十世。然若依旧解。如以五日而为九世。初一二三为过去三世。中二三四为现在三世。后三四五为未来三世。义当正在第三日。前望取二。后望取二。故有五日。成三三世义。似进无九世之体退过三世之数。今但用三世互为缘起。便成九世。不离一念故为十世。谓如因过未而有现在。则现在中已有过未。法从因出不异因故。余二因二例此可知。即中论时品。破于执时立无穷过。今无所执。故以其过成称性缘起。广如离世间品。疏文释之。疏。以时无别体下。出十世融通所以。如见华开知是芳春。茂盛结果知是朱夏。凋落为秋收藏为冬。皆因于物知四时也。疏。晋经下引证。引晋经不释者。以文显故等者。等取次半云。非长亦非短。解脱人所行。即当今经普贤行品。如下所引。疏。普贤行云。过去中未来。未来中现在等者。等取下半云三世互相见。一一皆明了。即同向引晋经偈也。此偈前文复有偈云。无量无数劫。解之即一念。知念亦无念。如是见世间。疏。无量劫即一念。一念即无量劫。即晋经初发心功德品。今经云。不可说劫与一念平等。一念与不可说劫平等。而言等者。等取余经。若此之类皆可引证。如十地品第十地云。菩萨知种种入劫智。所谓一切入多劫。多劫入一劫。乃至云。长劫入短劫。短劫入长劫等疏。时无别体故不别立。以为所依者。三拣滥也。以刊定记不取十世以为玄门。意云。以时是所依体事十中之一。若长劫入短劫等。即相入门耳。若云长劫即短劫。即相即门。故知十世非别玄门。斯亦有理。古意以余十对有体可得。得为所依。时依法有。无别自体。何能与他为所依耶。又缘外道计时为常故不存之以为体事。是故依古别立玄门。第十主伴圆明具德门。疏。文分三。初正明。二引证。三重以例释。今初。理无孤起者。即主伴所由。疏下云此华即有下。二引证。即十地受位处文。文云。其最后三昧名受一切智胜职位。此三昧现在前时。有大宝莲华。忽然出现。其华广大。量等百万三千大千世界。下广叹德竟云。有十三千大千世界微尘数莲华。以为眷属。即华眷属。又现相品中。佛眉间出胜音菩萨。与无量诸眷属俱时而出。即入眷属。佛放眉间光明。无量百千亿光明以为眷属。即光明眷属。又法界修多罗以佛刹微尘数修多罗。而为眷属。即法眷属。故随一一皆有眷属。若以余经望此。但为眷属。不为主伴。今言眷属者。约当经中事以为眷属。眷属即伴。故证主伴。疏。又如一方为主下。亦是义。引经文约方。明主伴如此方法慧菩萨说十住时。余方菩萨皆悉来证言。我等佛所亦说此法。文句义理与此无别。即主伴义。疏。是故主主伴伴下。三重以例释。谓此方法慧为主之时。不得为伴。十方法慧为伴之时。不得为主。故此为主时。不得与彼为主相见。彼为主时。此须为伴。故亦不得见此为主。故云。主主伴伴各不相见。言主伴伴主则得相见者。此方为主。与彼方为伴相见。此方为伴。即与彼方为主相见。若主伴义成。则圆明具德。余如教迹钞说。疏。举华既尔下。第三结例成益。于中二。先举一例。余后结劝修益。前中文有四节。初以华例事。二以事例余所依。三以所依例能依门。四结成重重以至无尽。今初又二。先正明。以华事例于余事。故云举华既尔。一尘等事亦然。后如此事华既带同时下。类结成门。谓上广说十门唯约事说。谓华事上说。一切事同时具足。事广狭无碍。事一多相容。事一多相即乃至主伴。故云此事华既带同时具足等十义。后而此事等具余教等十门者。谓事上有教义同时具足。教义广狭。教义一多。教义相即。乃至教义主伴。复为二十也。一境智同时具足。广狭相容乃至主伴。复为三十也。三行位同时具足。广狭乃至主伴。复为四十。四因果同时具足相应等。复为五十。五依正。六体用。七人法。八逆顺。九感应。各有同时等。添为百门。故云而此事等具余教等十门。则为百门。疏。事法既尔下。第二以事所依。例余所依教等九。谓事法既有百门。二教义为百门。三境智为百门。乃至感应皆具百门。故有千门。疏。如教义等有此千门下。第三以所依法。例能依玄门。亦成千门。谓前以所依体事为首。今以能依玄门为首。谓同时门中。具同时教义。同时事理。同时境智。乃至同时感应。故有十门。同时门中具广狭等。其广狭等。有广狭教义等。故成百门。二广狭具百例同时耳。三相容门具百。四相即门具百。乃至第十主伴门具百。故成千门。然其后千不异前千。但互举为首而成异耳。又前分总别。则同时门中具下九门。下之九门不具同时。今约不相离说。故得九门例前同时。亦具九门。成二千门。疏。若重重取之亦至无尽者。四结成无尽。言重重取者。谓如初一门中具十。十中取一。此一亦须具十具百具千。以不相离故。如一既尔。千门各十义类亦然。则具十千。十千之中随取其一。亦具十千。如一千钱共为缘起。一钱为首。则具一千。余亦如是。则有千千。千千之中。随取其一。亦具千千。故至无尽。又重重者。一事之中有多事故。一境之中亦有多境。一智之中复有多智等。更相涉入亦无尽也。疏。于此十门下。第二结劝修益。以是德相无尽法门。唯普眼境界上智能入。故当勤修必成大益第二德用所因。疏文分三。初问答总明。二初唯心下。随门别释。三由上十因下。总结所属。初中有四。一标举章门。二问有何因缘下。假问生起。三答因广难陈下列数总答。四十中随一下。总相会通。于中有三。初总标功能。次十中前六下。料拣差别。谓前十玄门则通德相业用。今出所以。则有通局耳。三从前十门下。会通德用。遮其异释。谓由刊定记。别立德相业用二种十玄故。今通之。明但一重自含德用不须分二。于中有二。先别明。后结成。前中亦二。先以互通释非两别。后通染净辨二双融。今初。先两句标。后约佛下。释。谓佛体上之用。即德相故。如有音声词辩之用。即是德者相故。若令众生见于即入无有障碍。故相名用疏。即用之相下。第二会通染净辩二双融。亦由刊定立二别云。德相纯净。业用通染。即令众生作佛身等。故通染也。今明在佛德相。染净二相皆尽。而现染用。举用同体故。师子座中顿现众生居处屋宅。德相岂不能现染众生耶。相若不现。何有微细门也。微细顿现一切染净。但现而常虚。如镜中像。故云双融耳。又相作相入。彼德相所无。今明法尔常入。常能作故。如十定品山间山上日影喻中。虽能互照或说日影出七山间。或说日影入七山间。如此出入。即湛然不动常入出矣。岂要对机方有入耶。相作即是相即之义。义如前会。疏。故相及用不分两别下。第二结成也。非是德用二义不分。但不别立二种十玄。唯一十玄通德用耳。疏。如大海水举体成波者。心能变境。境须似心。心既无碍。境亦无碍。况真心所现。拣异妄心。真法具德故。能即入重重无碍。言举体者。全真成妄也。疏。法无定性等者。文中有三。初约大小正释。次引证。三例释余法。今初也。疏。有何难哉者。以小尘有大却如太虚。广刹有小。却如小尘。广大之尘含于小刹。故无难也。疏。旧经十住品者。二引证也。所以引旧经者。以文显故。今经云。无量无数轮围山。欲悉令入毛孔中。如其大小皆得知。菩萨以是初发心。若依当经则无定性之理义非显著。岂如晋经欲知至大有小相耶。疏。一非定一下。三例释余法。言中边者。乃有二义。一边方中土。此则事事无碍。如名号品极轮围边。有四天下亦有十方则知边非边矣。递相围绕故。中亦是边。明是事事无碍也。若云中道者。二行不同中边相即。亦是事事无碍。亦通事理无碍耳。延促者。一念为促。长劫为延。即念劫圆融也。静乱者。入定出定二行别故。由无定相亦得相即。亦如东方入正定。西方从定起。尤是事事无碍也。疏。三缘起相由者。疏文有三。初总。次别。后结。今初又三。初总彰多门。谓大缘起者。拣于内外染净一事缘起也。如外水土人工时节为缘。则有芽起。内无明行等为缘。有识等起。今则不然。总收法界为一缘起。故云大也。又即一缘起具多义门。全同法界。即大缘起。不同三乘但明因缘生法无性而已。疏。约就圆宗下。二标举章门。疏。谓缘起法下。三彰十所以。疏。一诸缘各异义下。第二别释也。十门之中。初三是本。后七从生。谓四五六从初门生。七八及九从第二生。其第十门从第三生。第三但合前二门。故唯生一门。就初三门。初一是异体门。二即同体门。三即同异合明。所以有同异体者。以诸缘起门内有二义故。一不相由义。谓自具德故。如因中不待缘是。二相由义。如待缘等是也。初即异体门。后即同体门。若尔何以初异体门中云诸缘各别不相杂乱。第二同体门中。云互相遍应方成缘起。释曰。谓要由各异。方得待缘。要由遍应。方自具德耳。所以前之二门各生三者。有三义故。一互相依持。有力无力故。二互相形夺。有体无体故。三体用双融。无前后故。已知大意。次正释文。第一门即异体门。于中有四。初正释。次若杂乱下。反成。三此则诸缘下。结示。四文云下。引证。即光明觉品。更下半云。如是二俱舍。普入佛功德。上半即相成并立义。下半形夺两亡义。今非下半形夺之义。故不引之。然由相成方各有体。疏。二互遍相资义。即同体门文中亦四。初正释。言则具多个一者。如十钱为缘。一钱当体自是本一。应二之时乃詺初一。以为二一。应三为三一。乃至应十为十一。故有多一。疏。若此一缘不具多一。则资应不遍不成缘起者。第二反成也。若无十一。本一不能应余九故。疏。此则一一各具一切者。第三例余也。一既有十。二三四等亦各有十。故云。一一各具一切。如十钱为喻。其法界差别无尽法中。各各遍应故。随一一各具法界差别法也。疏。文云下。第四引证。即忉利宫中偈赞品。真实慧菩萨偈文下半云。诸法无所依。但从和合起。此证第三门义故。今但引上半。疏。三俱存无碍义等者。双融同异也。文中亦四。一正释。二是故唯一多一自在下。句数料拣。于中有二。先总明。欲多常多。欲一常一。故云自在。二一或举体全住下。别释。初二句可知。三或俱存者。俱存住自及遍应也。亦俱存唯一及多一也。四双泯者。即第四句由俱存。则相即夺故住一。即遍应非住一也。遍应即住一。非遍应也。五或总合者。合前四句为解境故。六或全离者。全离前五成行境故。三文云诸法下。引证。如前已引。意取和合起义。四此上下。总结三门大旨。疏。四异体相入义等者。疏文有五。一总释。二引证。三反成。四结成正义。五别示其相。今初。递相依持者。以是缘起一多等。非定性一多等故。疏。如论云因不生缘生故等者。二引证也。然论有二意。一显无生之义。则上句以缘破自。中论云。如诸法自性。不在于缘中。以若有自性。不合假众缘。既假众缘。则自性应在缘中。缘中求自性。不可得故。无自性生下句。以自破缘。故云缘不生。自因生故。谓若他生则但有缘即应能生。不合假于自因。今假于因。明非他生也。上来显无生之义耳。二者显缘起义。因不生者因全无力。缘生故者缘全有力。下句例知。今正用此意。证成上义。疏。若各唯下三反成上义。亦是解妨。谓有问言。因缘各自不生。和合共力有生。复有何过。斯即立共生义。故先通云。若尔则有多果过。释云。一一各生故。如谷子为因。水土人工时节是缘。应生五果。谓谷芽水芽土芽等。故云多果。次有问言。若尔总皆无力。合而能生。复有何过。此亦立共生义。故复通云。有无果过。谓金石火等于芽无力。不能生芽。水土谷等。于芽无力。安能生芽。故同火等非缘。不能生果。云无果过也。疏。是故缘起下。四结成正义。谓既全有力全无力。缘起不成。要一有力一无力。缘起方成。疏。如阙一缘下。指事别明也。如无一即无二三等。亦如无柱即无梁无椽等。以阙一事。余皆不成舍等缘故。言余亦如是者。若无二亦无一无三等。若无三亦无一二等。乃至若无十亦无一二等。若无梁亦无柱等。随举一法阙缘不成。今法界中随阙一事。一切法界不成缘起也。疏。是故一能持多下。第五别示其相。于中有三。初明以一望多。二例多望一。三结成句数。初中复二。先明一持多依。后例多持一依。今初又二。先正明依持之义。后由一有力必不与多下。释成。亦通妨难。恐有难云。一之与多俱有有力无力二义。云何一能摄多。故此通云。由二有力与二无力。必不俱故。以能为缘边。即是有力。要对所起是无力故思之。疏。如一持多依下。二例多持一依也。多是能起。能为缘故。一是所起。是所成故。疏。如一望多有依有持下。第二例多望一也。于中有二。先结前。即是举于能例。二多望下生后。即是正释。问既前门之中。先明一持多依。后例多持一依。义已圆足。何得更有此多望一耶。答此有深旨。谓前一望多中。一为持。边一能摄多。一为依。边一能入多。虽复多上有持。但取一为能入。是故并属一望于多。所以疏文。欲释后段多望于一。先结前段云。如一望多有依有持等。有依者。即前多持故成一依也。有持者。即前一有力为多依故。言全力者。成上一持。言无力者。成上一依。言常含多在已中者。一有力为持。能摄多故。言潜入已在多中者。一无力为依。便入多故。故此二句皆属一望多也疏。多望于一当知亦尔者。二生后。正释也。若总释者。但改前一字为多字多字为一字。则义自现。如恐不晓。更为具作应云多能持一。多是有力。能持于一。一依于多。一是无力。潜入多内。由多有力。必不与一有力俱。是故无有多而不摄一也。由一无力。必不与多无力俱。是故无有一而不入多也。如多持一依既尔。一持多依亦然。反上思之。是则能摄亦是多。能入亦是多。虽多摄一即是一入多。然名多持多摄耳。虽多入一即是一摄多。而名多入耳。则前之二门摄入皆属一。后之二门摄入皆属多。则二义天隔。非繁重也。疏。俱存双泯下。三结成句数。谓上一摄多是第一句。多摄一是第二句。俱存即第三句。谓一摄一入时。即多摄多入故。双泯者即第四句。谓一摄一入。即多摄多入故。便一摄一入泯。多摄多入。即一摄一入故。则多摄多入泯。故云双泯。对前别明二句。则有四句亦可成六。五俱照前四。成解境故。六顿绝前五。成行境故。疏。五异体相即义者。此中但即。与前入异。文势大同。五段之文。唯阙引证耳。于中有四。一立理略明。二反显前理。三结成正义。四别示其相。今初。为能起边即是有体。为所起边即是无体。如云从缘生法是法即空。意取所生空也。空即无体义。言形夺者。以能起之缘。形对所起。夺彼所起。令无体也。疏。若阙一缘余不成起。故缘义则坏者。二反显前理。成有体义也。如无一缘。二三四等皆不成故。则知一有体也。疏。得此一缘下。三结成正义。既然一切全由于一。故一有体也。疏。是故一缘是能起下。四别示其相。于中有三。初明一望多。次则多望一。后结成句数。今初亦二。先明一有体。后例多有体。前中文二。先正明可知。后由一有体不得与多有体俱下。释成。亦是解妨。谓有难言。一之与多。俱有有体无体二义。云何独言一有体耶。故今通云。由有无二义不得并故。今一为能起。边多为所起故。若不尔者。能所不成缘起亦坏。言是故无有不多之一者。此一即是多故。无有不一之多者。此多即是一故。问。一不即多有何过耶。答。有二过故。一不成多过。谓一既不成多。余亦不成多。故如一不成十。二三四等亦不成十。故无十过。二多不成一过。谓若一不成十。此十即不成一。由十不成故。一义亦不成。以无于十是谁一故。一不即多成过既尔。多不即一成过亦然。又若不相即。缘起门中空有二义。即不成立。便有自性断灭等过故疏。一多既尔多一亦然。反上可知者。反上一有体却为一无体。多无体却为多有体。更无别义。疏。如一望多下。第二例多望一也。于中亦二。先结前。即是举于能例。大意全同前相入门也。但即入别耳。言有体无体者。有体即前一。是能起故有体也。无体者。即前举例中多一亦然。明一无体也。故能摄他同己者。成上一有体摄他多也。即前无有不一之多耳。废己同他者。成前一无体也。故废己一同他多也。即前无有不多之一耳。虽有有体无体二义。皆属一望于多。故云摄他同己。废己同他。疏。多望于一下。二生后正例。全同前门但改一为多。改多为一耳。若结应云。摄他一同多己。废多己同一他耳。前一望于多。摄之与废。皆是一也。此中多望于一。摄废皆是多。则二义悬隔矣。余如相入门思之。疏。俱存双泯者。第三结成句数。俱存谓正一摄他同己。废己同他时。即是多摄一同己。废己同一也。双泯者。以一望于多二义。即是多。望于一二义故。则一望于多二义泯矣。多望于一二义。即是一望于多二义故。则多望于一。二义泯也。旨不异前故令思之。疏。六体用双融义等者。文中有三。初立理略释。次是故圆通下。开章别释。成六句故。初一以体就用。二以用就体。三体用双存。四体用双泯。以体用交彻形夺两亡即入同源故。圆融一味。五成解境。六成行境。并显。可知。疏。此上三门等者。后结所属也。疏。七同体相入义等者。释中有三。初别释同体义。二双释即入所以。三正解此门。今初。言谓前一缘者。即指前第二门。以第二是此门本同体门。故如一本自是一则为本一。应二为二一。应三为三一等。只是一个。一对他成多。亦如一人望父名子。望子名父。望兄为弟。望弟为兄等。同一人体。而有多名。今本一如一人。多一如诸名也。疏。又由此一缘下。二双释即入二义所以。谓同体即入由异体成。异体相入故。令同体相入。异体相即故。令同体相即。此有二义。一若直说者。如异体二即是本一。其同体二。岂非即本一耶。异体三即本一。则同体上三亦本一矣。正是今意。二者本一自与多一互为缘起。例同异体相由故耳。次疏具之。疏。先明相入者。三正释此门也。此亦有二。初明一望于多。后余义下。例多望于一。前中亦二。先明一有力多无力。言一能摄多多便入一者。多即余九。一即本一也。疏。一入多摄。反上应知者。二例多一有力本一无力也。以由我多一。方詺本一。为本一故。故多一有力便摄本一。本一入多一也。疏。余义余句下。二例多望于一也。亦全同前异体相入门中。言余义者。谓上明本一望多一。有持有依全力无力故。能常含多一。在己一中。潜入本一。在多一中。无有障碍。今明多一望于本一。亦有全力无力故。能常含本一。在多一中。潜入多一。在本一内。亦无障碍。故云余义也。言余句者。即俱存双泯四句六句。例前异体故不繁说。疏。八同体相即义等者。疏文亦二。先明以一望多。后余义下。例多望一。前中亦二。先明本一有体。后例多一有体。今初又二。先言亦有有体无体之义者。总出所以。亦同异体门。能成有体。所成无体也。后以多一无体下。正释本一有体。在文可思。疏。如一有多空既尔下。二例多一有体也。由有多一方詺本一。为本一故。多一有体。本一无体也。多一有体故。能摄本一。本一无体。潜入多一也。疏。余义下。第二例多一望本一也。谓上本一有有体无体故。能摄多一同己。废本一同他。同时无碍。今多一望本一。亦有有体无体。能摄本一同己。废多一同他。同时无碍。全例前异体中文。故云余义也。余句者。亦即俱存双泯。四句六句耳。疏。九俱融无碍等者。疏文亦二。先正释本门。后此上下。结前三门所出。前中言亦同前者。同前异体门也。即前第六门也。寻前第六于义分明。但有同体与前别耳。恐不晓者。今当具说。谓同体缘起法中。力用交涉。全体融合。方成缘起。是故圆融亦有六句。一以体无不用故。举体全用。则唯有同体相入。无相即义。二以用无不体故。举用全体。则唯同体相即。无相入义。三归体之用不碍用。全用之体不失体。是则无碍双存。亦即亦入。自在俱现。四全用之体体泯。全体之用用亡。非即非入。圆融一味。五合前四句。同一同体。缘起无碍俱存。六泯前五句。绝待离言。冥同性海。故云准前应知。疏。十同异圆满等者。疏文有三。此上一句标名。次谓以前下别释。后此第十下。结属引证。今初。谓前来异体四门。同体四门。及第三同异俱存。并不出同异。今合一处不偏一门。故云圆满。二别释中具足十玄。今初。从以前九至具足也。即同时具足相应门。言多种义门者。有本有末。有同有异。有入有即。四句六句等。合前九门为同时门也。以是总故。随阙一义缘起不成。故下之九门。各先释义。后结属矣。疏。由住一遍应故。有广狭自在门者。即前本门第二门也。住一故狭。遍应故广。言就体就用者。就体故相即。就用故相入。并通同体异体二门。疏。由异体相容者。即别取前第四异体相入门中一半之义。然入通能入所入。多就能说。容亦有能容所容。亦就能说。然所入即是能容。所容即是能入。今微细门。但取容义。不取入义。故云一半。疏。异体相即具隐显门等者。释此隐显。疏有三重。此即初也。若尔相即应同隐显耶。答。上来九门。但有即入同异四义。用斯四义。以成十玄故。一义中容有多义。此中由此即彼故。此隐彼显。由彼即此故。彼隐而此显。由相即故。成隐显义。成门已竟。义则不同。谓相即要此彼合一。隐显则彼此皆存。如东方入定。定身在东。西方定起。起身在西故二不泯。况具下二义。尤异相即也。疏。又就用下。第二番释隐显也。谓正论入门。即义如虚空故。谓若更存即。则入义不成。谓即则泯一。入则存二。义不坏故。正即无入。例上可知。疏。又由异门下。第三番释隐显义。由同异二体义乖。故二门不得并立。事须隐显可知。疏。又由异体相入。带同体相入故具帝网门者。同体相入。一中已含于多。而更入于异体。故有重重之义。同体相入。如一镜已含多影。更入异体。如含影之镜更入余镜。故有重重无尽义也。余门可知。疏。此第十下。三结属引证。先结属。后引证。今初。由第三本门之中融同异故。今则近融前六门。则异体中三门。与同体三门相成。无异体同体不成。无同体异体不成故。六门相成。后之七门。从前三生。前三融故。后七必融。故十门一揆也。例前第三。融通亦有六句。一或举体全异。具入即俱。二或举体全同。亦具入即俱。三或具同异。双现无二体故。四或双非同异。以相夺俱尽故。谓同即异故非同。异即同故非异。五或具四为解境故。六或绝前五。成行境故。故约智显理。诸门不同。废智忘筌。一切叵说。说与不说无碍难思。没同果海。唯言亡遣照。庶几玄趣耳。疏。故下文云下。引证。略引二文。一即十忍品。二又云下。光明觉品。然所引文。乃是总意。由第十门义是总故。疏。上来缘起下。第三总结　　　　大方广佛华严经随疏演义钞卷第十一　　　　大方广佛华严经随疏演义钞卷第十二　　　　唐清凉山大华严寺沙门澄观述　　第四法性融通门者。谓真如既具过恒沙德。如所起事亦具德无尽。以真法性融通诸事故无碍也。文中二。先总。后别。总中二。一拣非中。谓理事抗行。不得事事无碍故。是知有言。须弥元不有芥子。旧来空。将空纳不有。何处不相容者。斯言未当耳。疏。今则理事下。第二显正。于中亦二。先标举。后谓不异理之一事下。别示其相。于中四。一顺明。以一切诸法皆依于理。无离理者。今一事全摄于理故。带一切事。入一事中。二若一中。摄理不尽下。反立。谓若摄理不尽。则真理可分。则有一理二理乃至多理之失。今真理湛然。故不可分。一味平等。故无二理。若遮此过。云摄理尽。而其多事不入一事者。则不入之事。在于理外。便令理离于事。而自入一事之中。事离于理。不来一事之内。然离理有事。事成定性。离事有理。理同断灭。过尤深矣。三今既一事之中下。三结成正义。既离可分之过。故全摄理尽。又无事理相离之过故。事随理而顿现一事之中。四华藏下。引证。可知。疏。斯即总意别亦具十玄门者。第二别明也。于中二。先结前生后。后一既真理与一切法下。正显别相。十门之义。皆依真如别德而立下。第八回向。明真如具百门之德。今略举十四种德。成十玄门。一譬如真如与一切法而共相应。不相舍离。德成第一同时具足相应门。二譬如真如性常平等故广。及譬如真如普摄诸法故狭。二德成广狭门。三无所不在。德成相入门。四譬如真如不离诸法。及与一切法同其体性。二德成相即门。五譬如真如无有分限。及恒守本性。二德成隐显门。六譬如真如普摄诸法德。成微细门。七毕竟无尽德成帝网门。八譬如真如与一切法同其体性德成托事门。九遍在昼夜及遍在年劫二德成十世门。十性常随顺及与一切法恒共相应二德成主伴门。疏中密用经意。以经文对疏。一无差失。设有不具经文。意亦有之。文中先别明十门。后一理融通。十门具矣者。结也。文并可知。五如幻梦中二。先幻。后梦。前中先喻。后合。前中先正释。后经云下。引证。此晋经贤首品等取下句云。幻力自在悦世间。今经云。譬如幻师知幻法。能现种种无量事。须臾示作日月岁。城邑丰饶大安乐等。普贤行品云。譬如工幻师示现种种事。其来无所从。去亦无所至。幻性非有量。亦复非无量。于彼大众中。示现量无量等。四十二云。佛子。譬如幻师持咒得成能现种种差别形相。咒与幻别而能作幻。咒唯是声而能幻作眼识所知种种诸色等。十忍品云。譬如幻非象非马。非车非步。非男非女。非童男非童女。乃至云非一非异。非广非狭。非多非少。非量非无量。非粗非细。非是一切种种众物。种种非幻。幻非种种。然由幻故。示现种种差别之事。如是等文其处非一。疏一切诸法业幻所作故。一异无碍者。合也。华藏品云。如幻师咒术。能现种种事。众生业力故。国土不思议。明知业即喻幻师。又如中论偈云。譬如幻化人复作幻化人。如初幻化人。是则名为业。幻化人所作。是名为业果等。又十忍品云。佛子。此菩萨摩诃萨。知一切法皆悉如幻。从因缘起。于一法中解多法。于多法中解一法等。偈中云。众生及国土。种种业所造。入于如幻际。于彼无依著。又偈云。诸业从心生。故说心如幻。若离此分别。普灭诸有趣。斯则显业自如幻矣。又云。度脱诸众生。令知法如幻。众生不异幻。了幻无众生等。其文非一。疏言如梦等者。疏文分二。先喻。后引论证。便当于合初中言。所见广大未离枕上者。六十经。梦游天宫喻云。譬如有人于大会中昏睡安寝。忽然城乃梦。见须弥山顶帝释所住善见大。至云。其人自见著天衣服。普于其处住止周旋。其大会中一切诸人。虽同一处不知不见。何以故。梦中所见。非彼大众所能见故。释曰。天宫广大岂离枕上。余类此知。昔人云。枕上片时春梦中。行尽江南数千里等。亦时非离须臾也。普贤行品云。了达诸世间。假名无有实。众生及世间。如梦如光影。于诸世间法。不生分别见。若离分别者。亦不见分别。无量无数劫。解之即一念。知念亦无念。如是见世间。无量诸国土。一念悉超越。经于无量劫。不离于本处等。如是自在皆由如梦。故十忍品。譬如梦中见种种诸异相。世间亦如是。与梦无差别。又云。譬如梦中见长短等诸色。如是等文。其处非一。皆以如梦长短。即无长短故。不碍长短也。疏。故论云。处梦谓经年。觉乃须臾顷等者。二引证。便当合文。即无性摄论第六所引。但言如有颂云。斯即引经耳。案西域传云。昔有隐士结庐并迹。博习伎术。究极神理。能使瓦砾为宝。人畜易形。但未能御风云陪仙驾。阅图考古更求仙术。闻其方曰。夫神仙者。长生之术也。将欲求学。先定其志。筑建坛场。命一烈士。执长刃立坛隅。屏息绝言。自昏达曙。求者中坛而坐。手按长剑。口诵神咒。收视反听。达明登仙。是人既得仙方。而访烈士。营求旷岁未谐心愿。后得烈士先与人佣力。艰辛五年。一旦违失遂被笞挞。又无所得悲号巡路。隐士既见。命以同游。来至茅庐。以术力故化具肴膳。已而令入池浴服以新衣。又以五百金钱遗之曰。尽当来求幸勿外也。自时厥后数加重赂。潜行阴德感激其心。烈士嘱求效命以报知己。隐士曰。我求烈士弥历岁时幸而会遇。奇貌应图非有他故。愿一夕不声耳。烈士曰。死尚不辞。岂徒屏息。于是设坛场受仙法方行其事。坐待日昏。昏暮之后各司其务。隐士诵神咒。烈士案铦刃。始将晓矣。忽发声大叫。是时空中火下烟焰云蒸。隐士疾行引此人。入池避难已。而问曰。戒子无声。何以惊叫。烈士曰。受命后至夜分惛然若梦。变事更起。见昔事主人躬来慰谢。感荷厚恩忍不报语。彼人震怒遂见杀害。更受中阴身。自顾叹息犹愿历世不言以报厚德。遂见托生南印度大婆罗门家。乃至受胎备经苦厄。荷恩荷德忍而不言。暨乎受业冠婚丧亲生子。每念前恩忍而不语。家中亲戚眷属咸见怪异。年过六十而有一男。妻谓曰。汝可言矣。若不语者。当杀汝子。我时惟念。已隔生世自顾衰老。唯此[禾*犀]子。因止其妻令无杀害。遂发叫耳。隐士曰。我之过也。此魔娆耳。烈士感叹。悲事不成。愤恚而死。此即未经半宵。已历二生。况年月耶。此类甚多。故知时处等皆如梦自在疏。亦如影像等者。文亦有二。先正释。后引证。前中然约镜像喻。镜不是像。像不是镜。故无镜之能。此但取像。以况性空虚无之义。今取即入自在。故明一切具于镜像二义。故疏结云。如镜互照。则一一法上有镜有像也。疏下经云下。即十忍品。彼云。然诸众生知于此处有是影现。亦知彼处无如是影。远物近物虽皆影现。影不随物而有远近。菩萨摩诃萨亦复如是。能知自身及以他身。一切皆是智之境界。不作二解。谓自他身别。而于自国土于他国土。各各差别一时普现。释曰。若不如影何得诸处一时顿现。故引远近之言。意取自在。偈中譬如水中影非内亦非外。菩萨求菩提。了世非世间。不于世住出。如影现世间。入此甚深义。离垢者明彻。不舍本誓心。普照智慧灯。世间无边际。智入悉齐等。普化诸群生。令其舍众著。释曰。不了如影。安能普入无边之世。七因无限者。谓因多德远。因果相称故。但修一缘起之因。则果中尚如缘起无碍。况有无限之因无边行海皆备修耶。况一一行自复无尽。如一慈门即有佛刹尘数。况于余门。疏。无性等观者。一近等上四。谓唯心所现观。法性融通观。如幻梦观。如影像观。兼能等缘起无性观。故总收前六。菩萨因中皆为此观。观法唯心。乃至观法如影像。故用此六观该一切法。谓若染若净。若依若正。若因若果。同类异类。是法所摄。皆用六观贯之。故令成果。如于六观自在无碍。二者等余诸因齐佛所知。普贤所行。十方三世无尽。无尽所有因门皆此门摄。故云及余无量殊胜因耳。其大愿回向称法界修。亦该通法界诸因。今如所起果者。如于昔因所得果故。八佛证穷者。文中二。先正释。但得成佛法尔能尔。经云下。引证。无比功德。即佛德也。普贤行品云。世间及如来。种种诸名号。经于无量劫。说之不可尽。何况最胜智三世诸佛法。从于法界生。充满如来地。明佛地德用不可说也。又下偈云。其中人师子。修佛种种行。成于等正觉。示现诸自在。此亦明因圆果满。故有大用耳。前即德相。此即业用。九深定用中。先正释。言海印定等者。如下第六十一经。略说一百门三昧及智论五百三昧等。贤首品下。引证。而云等者。有二义。一只等此偈余文。文云。于一普现难思刹。彼一尘内众多刹。或有有佛或无佛。或有杂染或清净。或有广大或狭小等。即是三昧所现自在也。二等余经。即彼次前偈云。众生形相各不同。行业音声亦无量。如是一切皆能现。海印三昧威神力。如是等文。其处非一。疏由上十因下第三总结所属。正结周遍含容。以是事事无碍故。该取前三。故皆别教一乘分齐。第四教所被机中二。先总后别。前中。初蹑前起后。后若明下。约法拣定。疏。今直彰下。第二别也。于中先标二门。后前中下。别释其相。疏。随声取义有五过失者。即十地论释示说分齐中文。论云。一不正信。随言生解。不称实故。二退勇猛。不能亡相趣实理故。三者诳他。以己谬解为人说故。四者谤佛。指己谬解是佛说故。五者轻法。以浅近解解深旨故。下文具释。疏下经云。设有菩萨等者。即出现品。如前已引。地狱天子即随好品。大海劫火即十地品。故彼偈云。虽住海水劫火中。堪受此法必得闻。是也。疏。约未悟入故名为兼者。通外难也。恐有难云。既有顿超之益。即是当机。何名兼为。通意可知。疏。权教极果无实事故者。如有五教唯圆教中因果俱有实事。前四因中则有。至果皆无。由修权因。若入地后即入实故。犹如百川浩荡千里。亦无究竟归处。究竟归处即是海故。疏。或在法会而聋盲等者。释其示相。略有二类。上即五百在本会中或示在道。下即末会初。六千比丘也。第五远为中。疏文有四。一立理正明。二出现品下。引证。三初三非器下。会释。四又彼品下。明恶是所为。初一可知。二即彼品见闻利益中文。疏云。前三非器者下。三会释也。一不信。二违真。三乖实。然初一正是邪见。二三非是邪见。而皆配入邪见中者。然邪见有二。一轻二重。初一深重邪见。二三即浅近邪见。谓但违真乖实皆邪见故。又以经中但拣二处。欲配前非器令尽。故合入邪见之中。第四非器。即前狭劣二乘。今四及五者。即所为中。四是权为。五即远为。此二即曾无厌舍。疏。又彼品中下。第四明恶是所为。于中二。初正明为恶。后况出圆融。前中亦二。先引二经。明其为恶。后引二经。明等有性。前中初云彼品。即当第十见闻利益中文。经云。佛子。我今告汝。设有众生见闻于佛业障缠覆。不生信乐亦种善根无空过者。乃至究竟入于涅槃。疏。谓谤虽堕恶下。释成上义。谤既有益。应可谤耶。释云。为远益故。非无罪也。故地狱天子。或由谤故。堕于地狱。法华谤常不轻菩萨。千劫于阿鼻地狱受大苦恼。毕是罪已。方受常不轻教化故。愿诸后学勿见谤益便生诽谤。又大般若中。广说谤法之罪。谓此方堕阿鼻地狱。此方劫坏罪犹未毕。移置他方阿鼻地狱中。他方劫坏罪亦未尽。复移他方。如是巡历十方阿鼻。各经劫尽。还生此土阿鼻狱中。千佛出世救之犹难。若欲说其所受之身。闻者当吐血而死。故善现请说所受之身。佛竟不说。是知谤方等大经。非可轻也。又入大乘论第一偈云。诽谤大乘法。决定趣恶道。此人受业报。实智之所说。生堕地狱中。大火炽然身。焚烧甚苦痛。业报罪令尔。炽然大铁犁。具满五百数。而耕其舌上。遍碎身苦恼。故疏云。谤虽堕恶道。疏由闻历耳者。谓恶道罪毕。由昔谤时经目历耳。熏成其种故得益耳。言终自醒悟者。即五十八经云。但以曾发菩提心故。终自醒悟。疏。又云。如日亦与等者。出现身业中长行文广。今当引偈。偈云。譬如生盲不见日。日光亦为作饶益。令知时节受饮食。永离众患身安隐。无信众生不见佛。而佛亦为兴义利。闻名及以触光明。因此乃至证菩提是也。疏。又如大海水潜流下。引二经明性等有。初明具有。后明皆见。二经皆是出现意业之中。前亦已引。疏。此皆明有自性住性等者。二正立理显被。圆融相。举况以释。然有二意。一举前况后。明其普度。谓但依生等有佛性。尚皆普为。况事事无碍。何有非所被耶。二者举后况前。谓约圆融一即一切。则无情之境亦是所被。况前等有佛性。而拣之耶。言被非情者。以所被情即非情故。一即一切无情。岂非情耶。况色性智性本无二体。无有情外之非情故思之。第五教体浅深中。疏文分三。初总。次别。后结。总中亦三。初摽举。言浅深者。十体之中前前浅。后后深。故下释云。从浅至深。虽有浅深。融通并为无尽教体。二一音声下。列名。至文自显。疏。十中前五下。三料拣。总有四重。一体性料拣。相举于外。性主于内。体者性相之通称故。若言体者通其事理。若云性者唯约于理。由后五中摄境唯心。若约真心即通性故。七所入实体即是性故。八中理是性故。九中必有理融事故。十中无不具故。是则约性。亦体亦性。约事但可称体。二又前四下。大小乘料拣可知。三前七下。三乘一乘料拣。以会缘入实归一实理。即一乘故。下三皆是一乘。于义可知。四前八约同教下同教别教。相对料拣。谓七八虽是一乘。第七多明顿教中义。第八乃是终教中义。故属同教。前八皆同于义可知。同教皆有故。事事无碍。海印炳现。若非别教一乘无此义也。于后三重料拣。则前前无后后。后后兼前前可知。疏。就前三中下。第二别释。于中二。先合释前三。后别释后七。今初。以大小共同故合释之。于中三。初双摽。次双释。后双会。疏。小乘三者下。第二双释。先释小乘中二。先总征。疏一云下。后别释三释。即为三别。今初。语业为体。是标语即声也。谓佛语言下。别显其相。谓唱号言词评量论说言语音者。谓如宫商角徵羽等。亦如西方十四音。即阿上声也。阿去声等也。言语路者。言所行处。瑜伽九十三云。有情增语。即是语路。然瑜伽释增语。有二义。一云增语是名。名能诠表。增胜于语。二云有说。意识名为增语。今小乘不取于名。正用意识。是语行处。亦是唇舌等。言语业者。即有业用。如恶言既为恶业用。佛之善言即善业用。故梵行品云。若语是梵行者。梵行则是音声风息。唇舌喉吻吐纳。抑纵高低清浊。此即语音语路。又云。若语业是梵行者。当知梵行。则是起居问讯。略说广说。喻说直说。赞说毁说。随俗说。安立说。显了说。斯即语业。言语表者。表亦是业。然业有表无表别。故今但云表者。婆沙一百二十六。亦云。但言语表而非无表者。令他生正解故。耳识所取故。又二识所取。无表唯一故。又三无数劫求此表故。疏。是谓佛教者。结也。正出其意。今知教体而云佛教者。一依根本故。二依相似故。三依随顺故。佛依如是名句文身四法而说。今亦随之故。疏。其名句下。拣法。亦通妨难。故彼论中自有难云。若尔如次所说。当云何通。谓如说佛教名为何法。谓名句文身次第行列。次第安布。次第连合等。为答此难故。论有此通。此难但牒后段之文。故疏略耳。疏。二名等为体等者。此句摽。谓名身下。列名。次第下。释相。次第释上三名。谓行列于名。安布成句。文为二所依故云连合。名等别相次下当释。疏。声但下。拣法。亦通妨难。谓论有问言。若尔此文所说当云何通。如说佛教云何答。谓佛语。言唱词评论。语音语路。语业语表。是谓佛教。为答此难故。论有此通。尔亦以此难但牒前文故。疏。略耳声但依于展转因故下。论有喻云。如世子孙展转生法。意云。从父生子。言是某父之子。虽语父名意在子体。又子生孙。孙是某孙。虽举其翁。意在孙子。孙如于义。子如于名。父如于声。则有三重。中是教体故。下合云谓语起名。名能诠义。是即名为展转因也。疏。评家意取语业为体者。评论家释云。如是说者。语业为体。佛音所说。他所闻故。言评家者。婆沙。是诸罗汉同集。而有四大罗汉为评家正义。一世友。二妙音。三法救。四觉天。疏。杂心论同俱舍者。以彼论第一有此偈。而文小异耳。论偈云。广说诸法蕴。其数有八万。戒等及余蕴。悉是五蕴摄。长行释云。八万法阴。皆色阴摄。以佛语是语业性故。有说。名性者行阴摄故。又戒阴色阴摄。定慧等行阴摄。故与俱舍同也。疏。俱舍论云下。引俱舍文。何以当于名等教中而引此证。以其俱舍情无去取。二义随用故。于此处引双证前二。既许俱通故。下第三取为四法之体。在文易了。疏。正理论中意符名等者。正成第二义也。故彼论第三。释前颂竟者。以正理论总释俱舍六百行颂文。但义顺婆沙正理故。立顺正理名。然正释上颂无异俱舍。俱舍则情无去取。正理则断属于名。此中疏略。彼有问曰。语教异名。教容是语。名教别体。教何是名。注中释问意云。教是言教。语为教体。则异汝名别有其体。若以名为体。名是不相应行。非言教体。何得以名等为教体耶。论自答云。彼作是释。要由于名。乃说为教。是故佛教体即是名。所以者何。诠义如实。故名佛教。下与疏全同。此答意云。虽名声教。若无名等诠其自性差别。独用于声。岂成于教。故定用名等。疏家存略。但申正意。足显论旨。疏。故正理十四破彼师云。汝不应立。名句文身即声为体者。引此为成上来经部立声为体。论文繁广。今当略引令知其源。论云。此中经主作如是言。岂不此三语为性。故用声为体。色自性摄。如何乃说。为心不相应行。此责非理。所以者何。由教及理知别有故。教谓经言语身文身。若文即语。别说何为。又说应持正法文句。又言依义不依于文。释曰下。广引教证。大意则同。故论结云。由此等教证知别有能诠诸义名句文身。犹如语声实而非假。理为现见有时得声而不得字。有时得字而不得声。故知体别。有时得声不得字者。谓虽闻声而不了义。现见有人粗闻他语。而复审问汝何所言。此闻语声不了义者。都由未达所发文故。如何乃执文不异声。有时得字不得声者。谓不闻声而得了义。现见有人不闻他语。睹唇等动知其所说。此不闻声得了义者。都由已达所发文故。由斯理证文必异声(下文广说大意同也)论下又云。随思发语。因语发字。字复发名。名方显义。由依如是展转理门。说语发名名能显义。如斯安立。其理必然。又次下云。或如树等大造合成。非不缘斯别生于影。影由假发。而体非假。如是诸文。亦应总集别生名句。而彼名句。虽由假发。而体非假。此为善说。理极成故。又下结云。故知离声别有名等。又下云。故不应立名句文身。即声为体。是故于我所说离声有名等三。能显义理。今疏但引后结文。已显正义耳。疏。大乘有三下。疏文分三。初标。次释。后以余下。料拣。疏一云摄假从实以声为体下。第二释也。大乘通意以声为实。名句文但声上假立。经部师义。参预大乘故。亦谓名等依声假立。疏。一契经等者。此引稍略。具引应云。佛告曼殊室利菩萨曰。善男子。如来言音略有三种。一者契经。二者调伏。三者本母。下广释其相。今疏所引。但意在言音两字耳。疏。杂集论云。成所引声谓诸圣所说者。亦证唯声为教体也。既言圣说是声。明非名等为教体也。即彼论第一释外六界声尘界云。声者四大种所造。耳根所取义。若可意。若不可意。若俱相违。若因执受大种。若因不执受大种。若因俱大种。若世所共成。若成所引。若遍计所执。若圣言所摄。若非圣言所摄。如是十一种声。由五种因之所建立。谓相故。损益故。因差别故。说差别故。言差别故。相者。谓耳根所取义。说差别者。谓世所共成等三。余如其所应。因执受大种者。谓语等声。因不执受大种者。谓树等声。因俱者。谓手鼓等余声。世所共成者。谓世俗语。所摄成所引者。谓诸圣所说。遍计所执者。谓外道所说。圣言非圣言所摄者。谓依见等八种言说。今疏。但引成所引声。以证声为教体。然上五因摄十一者。初一是总。余四是别。损益摄初三。可意是益。不可意是损。俱相违通二。因差别摄次三。说差别摄次三。言差别摄后二。思之可知。言八种言说者。即八种圣语。一见言见。二不见言不见。三闻言闻。四不闻言不闻。五觉言觉。六不觉言不觉。七知言知。八不知言不知。斯即为圣言所摄。若见言不见等。则非圣言。疏二云。以体从用名等为体者。义引论文。然唯识第二。破于小乘名等实有。故彼论云。复如何知异色心等。有实诠表名句文身(论主问也)契经说故。如契经说佛得希有名句文身(外人答也)此经不说异色心等有实名等。为证不成(论主总非)下广破竟。便结云。语不异能诠。人天共了。执能诠异语天受非余。下申正义云。然依语声分位差别。而假建立名句文身。名诠自性。句诠差别。文即是字。为二所依。此三离声虽无别体。而假实异。亦不即声。由此法词二无碍解。境有差别。声与名等。蕴界处摄。亦各有异。上即论文。准彼论疏。萨婆多虽有名由声显生二义。论主取生破显。正理师救云。声上屈曲。是名句文。体异于声。而定实有故。上论文广破异声实有名等。故彼疏破竟。结云。故知但由无始惯习。前前诸声分位力故。后生解时。谓闻名等其实。耳等但能取得声之自性刹那便谢。意识于中诠解。究竟名为名等。非别实有。是故汝等。宁知异语别有能诠。次假外问云。既声体即是能诠。何有名等三种差别。故论下申正义云。然依语声分位差别等。于中有四。一从初至假建立名句文身。显假差别。此论主解。依声建立名句文身。如梵音斫刍。此翻为眼。若但言斫。或唯言刍。未有所目。说为字分位。若二连合能诠法体。诠于眼体。说为名分位。然未有句位。更添言阿萨刹缚。名为眼有漏。说为句分位。故依分位。以立名等。依一切位。非自在故。外人难言。分位差别何者是也。论从名诠自性至为二所依。述曰。二显二用殊。名诠诸法自性。句诠诸法差别。文即是字。为名句之所依。不能诠自性及差别故。文者彰义。与二为依。彰表二故。又名为显。与二为依。能显义故。而体非显。字者。无改转义。是其字体。文是功能。功能即体。故言文即是字等。或字为初首。即多刹那声。集成一字。集多字为所依。次能成名诠诸法体。多名已后方成句身。诠法差别。即杂集。云自性差别。及此二言。如是三法总摄一切。此二言者。即是字也。字即语故。说之为言。名句二种。所依止之言也。瑜伽论云。名于自性施设。句于差别施设。名句所依止性。说之为字。又显扬言。句必有名。名不必有句。名必有字。字不必有名。如枢要说。此下广论自共相义。略不录之。疏无性论下。可知。疏。成唯识下至法词无碍境应无别者。述曰外人问言。若名等即声。法词二无碍解。境有何别。答曰。即缘此故。二境有异。法无碍解。缘假名等。词无碍解。缘实声等。故说境差别非二俱。缘实虽二自性互不相离。法对所诠。故但取名。词多对机。故但说声。耳闻声已。意了义故。以所对不同。说二有异。非体有异也。又此二境及名等三。与声别者。蕴处界摄亦有异故。色蕴行蕴。声处法处。声界法界。如其次第。摄声名句。问曰。声上屈曲假即言不相应。色上屈曲假应非色处摄。答声上为有教名等不相应。色上为无教。故是色处摄。问曰。声上有屈曲。即得以为教。色上有屈曲。即亦应得为教。故论复云。且依此土说名句文依声假立。非谓一切。诸余佛土。亦依光明妙香味等假立三故。述曰。四会相违释义可知。所引即净名经。而言等者。等取触思数等。皆得假立名等三种。亦是不相应。摄此三法故。以众生机欲对待故假。又梵云便善那。此有四义。一者扇。二相好。三根形。四味。此即是盐。能显诸物中味故。味即是文。如言文义巧妙等。目之为便善那。此中四义总是一显义故。古德说名为味。对法云。此文名显。能显彼义。故为名句所依。能显义故。恶刹那是字。无改转义。如对法说。钵陀是迹。如寻象迹以觅象等。此名为句。理应名迹。义之迹故。寻此知义也。顺古所翻。称之为句。今疏总略。以疏对论。于义分明。疏唯识论云。此三离声至亦不即声。述曰。三明不即声不离声。论主答难谓。先有问言。上来虽言名等即声。若名等是不相应行者。色上屈曲。非不相应。声何故尔耶。故此答曰。此三离声虽无别体。名等是假。声是实有。假实异故。故名等三非即是声。非声所摄。但是差别之声。义说名等。以诠义故。是不相应无别种子生。故言不即声。疏深密第四至而能说故者。彼无故字。其说字下云。是故我依般若波罗蜜多。能取诸法无自性性。意云。由文字般若。能显实相般若。既双牒言说文字。明知通用四法。下引净名。亦是第三香积品文。十地论中音声即声。音字即名句文。故下引风画二喻。风喻音声。画喻名句文。义如下释。疏以余之意下。第三料拣双会。于中二。先双会大小四法。后会大小不同。今初分二。初直出正意。意在双取。二若就下。会通前二。于中五。一正明去取。二良以下。出所以。三书虽是色下遮妨难。恐有难云。疏不善相书之竹帛。非名句文。名句文身。是不相应。翰墨简牍。但是色法。何得为体。故此救云。色与名等亦为所依。何异声为名等所依。声是色蕴所摄。书字之色。岂非色摄耶。故前唯识之中例于余方。亦依色等有名句文。亦同诸法显义之体。显无方理故。不取常规。四前净名下。会通前文。但言所用者。用此四法。何必要四。问曰。若四中随取但取名等。岂不违于唯识之文离声别有非正义耶。答。彼不离声假实合说。今不离色假实亦存。未爽通理。疏仁王云下。五引证成立。既然但言名句味。不云音声。明唯取名等。此即仁王观空品。而文少略。具云大王。是经名句味。百佛千佛百千万佛。说名句味。于恒河沙三千大千国中。盛无量七宝。施三千大千国土中众生。皆得涅槃四果。不如于此经起一念净信。何况解一句者。句非句非非句故。今但意在有名句味。无声之言。故不全引。疏。然大小诸宗下。第二会通四法。大小不同。或四皆非实者。即初教义名等假有。声是心变故。或四法皆如空者。然有二意。一空为初门。即属初教。二顿寂诸相。即属顿教。今正当顿。而引三经。皆成顿义。初引净名。即弟子品须菩提章。以其被呵便置钵欲出其舍。维摩诘言。唯须菩提。取钵勿惧。于意云何。如来所作化人。若以是事诘。宁有惧不。我言不也。维摩诘言。一切诸法如幻化相。汝今不应有所惧也。所以者何。一切言说不离是相。至于智者不著文字。故。无所惧。何以故。文字性离。无有文字。是则解脱。解脱相者。即诸法也。此明即言亡言。通圆顿意。二引十地经论。以风画合空皆不可取。以此言教皆与证智而相应故。不同风在树叶画存于壁。但就教道则可见闻。三引佛藏经。亦证顿义。即彼经第一念佛品中。取意引耳。经云。舍利弗。诸法若有决定体性。如析毛发。百分中一分者。是则诸佛不出于世。亦终不说诸法性空。舍利弗。诸法实空。无性一相。所谓无相。如来悉知见。如来以是说有念处。舍利弗。念处名为无处非处。无念无念业。无想无分别。无意无意业。无思无思业。无法无法相。皆无合散。是故贤圣名无分别者。是名念处。上显无念承便故来。下又云诸法毕竟空等者。亦是取意。引彼经云。何以名为诸法实相。所谓诸法毕竟空无所有。以是毕竟空无所有法念佛。复次如是法中。乃至少念。尚不可得。是名念佛。即其义也。疏有说。四皆事理无碍。即终教意。下即圆教意。第四通摄所诠体。疏。依于六文以显十义者。瑜伽云。六文者。谓一名二句三字四语五行相六机请。十义者。一地义二相三作意四依处五过患六胜劣七所对八能治九略十广可知。上证辩通所诠。疏此门下。出通所诠所以。疏又瑜伽下。后又通收能所。则有三重能所。一以佛为能说人。则声等皆所说。二唯语为能说。则名等为所说。以依语显屈曲故。三四法皆能诠。则前义为所诠。故皆通取。下对前拣别。此中有二义。第一通所诠则向下取。第二通说者则向上取。故说皆通不同前义。克取名等。故云所说。疏第五诸法显义体中三。初标。二引证。三结释。今初。摽举略释。声名能显义。声名皆为教体。六尘能显义。六尘皆教体疏。净名第三下。二引证。略引二经。净名即第三卷菩萨行品。因阿难闻香。自昔未有。便问世尊。世尊为说。是净名取于香积佛饭。因问久如当销。佛为广说。乃至灭除一切诸烦恼毒。然后乃销。因即致问。阿难白佛言。未曾有也。世尊。如此香饭。能作佛事。佛言。如是如是。阿难。或有佛土。以佛光明而作佛事。有以诸菩萨而作佛事。有以佛所化人而作佛事。有以菩提树而作佛事。有以佛衣服卧具而作佛事。有以饮食而作佛事。有以园林台观而作佛事。有以三十二相。八十随形好。而作佛事。有以佛身而作佛事。有以虚空而作佛事。众生应以此缘得入律行。有以梦幻影响。镜中像。水中月。热时炎。如是等喻。而作佛事。有以音声语言文字而作佛事。或有清净佛土寂寞无言无说。无示无识。无作无为。而作佛事。如是阿难。诸佛威仪进止诸所施为。无非佛事。阿难。有此四魔八万四千诸烦恼门。而诸众生为之疲劳。诸佛即以此法而作佛事。是名入一切诸佛法门。菩萨入此门者。若见一切净好佛土。不以为喜。不贪不高。若见一切不净佛土。不以为忧。不碍不没。今疏。但撮略引耳。然生公云。若投药失所。则药反为毒矣。苟得其会毒为药也。是以大圣为心病之医王。触事皆是法之良药也。苟达其会。众事皆毕矣。菩萨既入此门。便知佛土本是就应之义。好恶在彼。于我岂有异哉。所贵唯应但欲应生之寄耳。疏。又十卷楞伽者。文言稍博。大意无殊四卷中义。若四卷经。当其第二大慧白佛言。世尊。非言说有性。有一切法耶。世尊。若无性者。言说不生。世尊。是故言说。有性有一切法。佛告大慧。无性而作言说。谓兔角龟毛等。世间现言说。又云大慧。非一切刹土有言说。言说者。是化故耳。或有佛刹瞻视听法。或有作相。或有扬眉。或有动睛或嘘或吹。或謦咳。或念刹土。或动摇。大慧。如瞻视及香积世界。普贤如来国土。但以瞻视。令诸菩萨得无生法忍及诸胜三昧。是故非言说有性有一切法。大慧。见此世界故蚊蚋虫蚁。是等众生无有言说。而各办自事。释曰。以上所引证知皆教。然楞伽意。兼又遣言及遣诸法。思之可知。十卷经中大同于此。疏又香积下。第三结释大意。于中有三。初引例总收。次结成说听。后况出此经。今初。含有内外典据。香积世界餐香饭。而三昧显者。亦是净名经意。而是香积品中。又与前文影略。前说色触等。今辩香之与味欲。令六尘皆作佛事。故经云。尔时维摩诘问香积菩萨。彼土如来以何说法。彼菩萨曰。我土如来无文字说。但以众香。令诸天人得入律行。菩萨各各坐香树下。闻斯妙香。即获一切德藏三昧。得三昧者。菩萨所有功德皆悉具足。释曰。此即以香显三昧也。又前文云。与诸菩萨方共坐食。有诸天子皆号香严。悉发阿耨多罗三藐三菩提心。即食味之益也。又下菩萨品中。明饭久如当消云。未入正位食此饭者。得入正位然后乃消。又云。已发大乘意食此饭者。得无生忍然后乃消。释曰。此即味为佛事故。疏统收经意。含于二处经文也。疏。极乐国土听风柯而正念成者。即弥陀经云。舍利弗极乐国土。微风吹动诸宝行树。及宝罗网出微妙音。譬如百千种乐同时俱作。闻是音者。自然皆生念佛念法念僧之心。舍利弗。极乐国土成就如是功德庄严。以经对疏。文义可知。疏。丝竹可以传心者。即史记中事。含其多事。谓漏月传意于秦主。果脱荆轲之手。相如寄声于卓氏。终获文君之随。帝释有法乐之臣。马鸣有和罗之伎。皆丝竹传心也。疏。目击以之存道者。即庄子中事。夫子欲见温伯雪子。久而不见。及见寂无一言。及出子路怪而问曰。夫子欲见温伯雪子久矣。何以相见。寂无一言。夫子曰。若斯人者。目击而道存。亦不可以容声者矣。疏。既语默下。第二结成说听。语默视瞬皆说。结前文也。见闻觉知尽听。显后义也。觉收鼻舌身之三根。上既六尘皆说。今则六根皆听。疏苟能下。释其听义。上则但能显法为说。此则但能得法为听也。疏。况华严下。第三况出一乘。上通三乘内外二教。皆有此理。况复华严一乘圆宗。何法非教。于中四节。一明事物说法。云台宝网者。即十地经。尔时世尊从眉间出清净光明。乃至云。又亦照此娑婆世界佛。及大众并金刚藏菩萨身师子座已。于上虚空中成大光明云网台。时光明台中以诸佛威神力故。而说颂言。佛无等等如虚空。十力无量胜功德。人间最胜世中上。释师子法加于彼等。即其文也。又宝网者。即第一经云。其师子座。摩尼为台。莲华为网。下云。复以诸佛威力所持。演说如来广大境界。亦其文也。又言云者。第六经。初于一切供养具云中。自然出声说法等。疏。毛孔光明皆能说法者。即上十地经亦光明说。又第九地云。或时心欲放大光明演说法门。或时心欲于其身上一一毛孔皆演法音。又现相品云。尔时诸菩萨光明中。同时发声说此颂言。诸光明中出妙音。普遍十方一切国。演说佛子诸功德。能入菩提之妙道等。又法界品初。诸来菩萨下方菩萨。名破一切障勇猛智幢王。与世界海微尘数菩萨俱来诣佛所。于一切毛孔中。出说一切众生语言海音声云。出说一切三世菩萨修行方便海音声云等。其文非一。疏。华香云树即法界之法门者。第二明即事是法更何论说。以有托事显法生解门故。疏。刹土众生本十身之正体者。第三明即事是能说人何但显法。刹土即国土身。众生即众生身。十身略举其二。以二是劣尚即十身。况余胜者。于何非教者。正结成也。尚即能说。况非教体　　　　大方广佛华严经随疏演义钞卷第十二　　　　大方广佛华严经随疏演义钞卷第十三　　　　唐清凉山大华严寺沙门澄观述　　疏下云第四引证。初引普贤行品。如前教缘中辩。疏。第六摄境唯心体等者。疏文分二。先总明。后然有下。开章别释。前中亦二。先正明。后引证。今初。前之五体皆心所变。心外无法如声是色。即心所现影。况依声上假立名等。其教所诠。及诸法显义。并离心无体。疏。唯识等云下。第二引证。此引三文含于四教。初引唯识。即是初教。故彼论云唯遮外境。识表内心。离识之外更无别法。彼引多教。成立唯识。亦引华严。广如彼论。而言等者。等有二意。一等余论。二等余经。今初。谓瑜伽杂集摄大乘等。故无性摄论第四论曰。其中有未得真智觉者。于唯识中云何比知。由教及理应可比知。此中教者。如十地经。薄伽梵说。如是言三界皆唯有心。又薄伽梵解深密经。亦如是说。释论中云。十地经者。于彼经中宣说菩萨十种地义。此即安立十地行相名句文身。识所变现。聚集为体。谓彼圣者。金刚藏主。净识之上所变影像。为增上缘。闻者。识上现影似彼法门。如是展转传来于今。说名为教。故诸论中皆引华严。成立唯识。所引之经。即是第六地中一心所摄门。经云。佛子。三界所有唯是一心。如来于此分别演说十二有支。皆依一心如是而立。今由诸论皆已引之。故下疏但引梵行。二又此等者。取楞伽等经顿教中义。八识虽空而说唯识。疏。起信亦云下。即终教中证。此即彼论解释分中。显示正义之文。然其立义分中云。摩诃衍者。总说有二种。云何为二。一者法。二者义。所言法者。谓众生心是。心即摄一切世间出世间法。依于此心显示摩诃衍义。此即已明唯心义讫。今取解释分中。显心性相真妄交彻。知是终教。案彼论贤首疏云。一心者。即如来藏心。含于二义。一约体绝诸相即真如门。二随缘起灭即生灭门。此义至问明品。当广分别。今但略证教体是唯心耳。疏。梵行品下。即引当经。以证圆教唯心之义。知一切法即心自性。非但相宗心变而已。疏。然有下。开章别释中。先开章。后别释。释中先释本影。中四句为四。第二句中分二。先正明俱有。后说聚集显现。前中亦二。先引佛地论。各别成立。后引二十唯识。双证前义。前中初即如来实有说法。故名本质。文通六文。义通十义。皆是已下显文义本。因位说听由于意识故。果位中亦唯意识。故云妙观察智相应净识。以果位中智强识劣故。说此识与智相应。此智能于大集会中雨大法雨。故能说法。智所依王即是第六。故云净识之所显现。而言净者。纯无漏故。唯识疏云。既无漏心现。即真无漏文义为体。是故世尊实有说法。言不说者。是密意说。疏佛地论第一云。有义下。引证可知。疏。若闻者识上下。明影像教托佛本质。自心变故。有漏心变。则名等有漏。佛地论下。引证有影。亦是前卷以佛为缘。自心影像文义为果。疏。此文义相下。解释。亦通妨难。恐有难云。若尔是自心变。何名佛说。故牒释云。自善为因。佛力为缘。影像为果。今从于缘名佛说耳。疏。故二十唯识下。第二引论双证前二。则本质影像。二教齐有。谓若闻者。为增上缘。则佛心上文义相生。若佛为增上缘。则闻者心上文义相生。故云展转增上力。如来之识及闻者识。名为二识。决定成立本影之教。疏。护法论师等者。唯识诸师。皆同此立故。大乘法师疏云。然此论主无不说法。故取此解。疏。然云文义相生复说五心集现等者。第二明聚集显现。于中二。先总明聚集之相后然西方下。别释五心多少。言然西方多释者。相传略有四解。今疏。即是第一。唯识疏中。亦唯此解。斯乃总意。故疏存之。疏。余如别章下。有三师释。一云初说诸字时。率尔耳识。同时意识。但缘其声。是现量故。寻求心中唯寻耳识所缘境故。亦但缘声不缘字名。此之三心所变。声上虽有字名。如生等相而不缘之。至决定心缘声字名。有三相现。二说行字时。率尔耳识。同时意识。及寻求心。亦但缘声。至决定心缘声字名。有六相现。为前之二字。各有声字名故。三说无字时。率尔耳识。同时意识。及寻求心。亦但缘声。至决定心缘声字名。有九相现。为前之三字。各有声字名故。四说常字时。率尔耳识。同时意识。及寻求心。亦但缘声。至决定心缘声字名。经十二心有十四相。谓四声四字四名并句及义。名为聚集。若不散乱。则起染净等心及等流心。若散乱时生心不定。一云率尔耳识。同时意识。但缘于声是现量故。寻求心中缘声字名。非现量故。由此极少经十二心。有三六九十四相现。名为聚集。若不散乱。决定心生。若散乱时。生心不定。一云率尔耳识。但缘于声。同时意识缘声字名。若不尔者。寻求意识寻何等名。此中曲有二解。一云四率尔耳识但缘其声。四同时意识缘声字名。是其现量。以缘常声时。不缘诸等声及字名故。五识同时意识随声等。皆现量故。下四寻求心方得圆满。经十二心有三六九十四相现。名为聚集。一云同时意识容非现量。得缘过去缘于八心。谓四率尔耳识。四同时意识。有三六九十四相现。名为聚集。问同时意识既是现量。何得缘字名耶。答。现量亦缘名等自相。如理门论说。不缘者。不缘名义相系属故。上约诸行无常四说之。以辩五心名字多少。疏文是其总义。于相可知。但云由前字力。展转熏习连后字生者。然呼诸字时。行等三字皆在未来。呼行字时。无常二字亦在未来。其诸一字虽谢过去现无本质。由熏习力唯识变力。仍于此念说行字时。心上显现。下言连带。准此可知。然此聚集。依法苑中约诸恶者莫作五字。一句则有一百五相。谓唱诸字时。有其二相。谓一字一名。次唱恶字时。有其七相。谓二字二名。并一个一字身为五。取上二相故有七相。次言者字时。有十六相。三字三名。并两个一字身。一个二字身。此有九相。并取上七故有十六。次唱莫字时。有三十相。谓四字四名。有三个一字身。两个二字身。一个三字身。有十四相。并上十六故有三十。后唱作字时。有五十相。谓五字五名。四个一字身。三个二字身。两个三字身。一个四字身。总此二十相。并上三十故有五十相。五位总数。有一百五相。此上一百五相。但约字名二事。上言十四相者。兼声句义。又但当字故。言四字四名。今约连带成一百五相。若约四字但有五十五相。然十二心不约连带。然此五心初后通六识。中三唯意识。又前三是无记。后二通善恶。又率尔五识。后必有寻求心。后或散或不散。散即复起率尔耳识。不散即起第三决定。乃至等流。又意识率尔。自有二种。一五识同时率尔意识。缘现在境。二独头率尔意识。唯缘过去。此中且说同时。余义广如别章。然此皆约未自在位。以显五心聚集显现。若自在位。于一念中具足显现。如理思之。疏。三唯影无本者。唯识论疏。指无性论。作如是说。不取为正。疏。龙树等宗多立此义者。等取顿教般若。言多立者。不必全尔。有三观故。此但明空之一义故。疏。此前四说下。融为一味方顺圆宗。若约摄生则浅深有异。疏。第二说听全收等者。文中有三。初标。次释。后结融通。今初标中所以成二四句者。以真心融二。则似事理无碍。故复分之。初同教中初二句。但以生佛同一真心故互相收。三即互不相碍故得双存。四乃互相即故。所以相泯。并易可知。疏。二约别教等者。别教四句。则唯约事事无碍。由生佛两相宛然互相在故亦可。前是相即门。后是相入门。以相即门中含于理事无碍故。且名同教耳。疏一众生全在佛中等者。第一句有二。先正立。后引证。今初。此以佛果称性故。摄法无遗。无有一法出法性故。全性为佛故无法不摄。疏。故出现下。后引证也。初引当经。如前已解。至下本文重明。后又佛性下。引论证成。然此品中说如来藏。乃有三义。今是其一。言三义者。论云。复次如来藏义有三种应知。何者为三。一所摄藏。二隐覆藏。三能摄藏。此中疏引。即第一所摄藏也。以为如来之所摄故。名如来藏。故彼论云。一所摄名藏者。佛说约住自性如如。一切众生是如来藏。言如如者。有二义。一如如智。二如如境。并不倒故。名曰如如。言来者。约从自性来至得果。是名如来性。虽是一因名应得果名至得。其体不二。但由清浊有异。在因位时违二空理故。起无明而为烦恼。所杂乱。故名为染浊。虽未即显必当可现故名应得。若至果时与二空合。无复惑累。烦恼不染。说名为清。果已显现故名至得。譬如水性体非清浊。但由秽不秽故有清浊名。应得至得二义亦尔。云云所言藏者。一切众生等。与疏全同。次下论即云。复次藏有三种。一显正境无比。离如如境。无别一境出此境故。二显正行无比。离此智外。无别胜智过此智故。三为现正果无比。无别一果过此果故。故曰无比。由此果能摄藏一切众生故。说众生为如来藏。今疏中所引。但取佛含众生之义故。略引其初后耳。下更略引次之二藏。二隐覆为藏者。道前犹为烦恼所覆众生不见故。三能摄为藏。果地之中一切功德应得。性时摄之已尽。故今取果摄。故亦不引后之二藏。疏。又下出现下。三又引当经况出摄听。诸法皆摄。何独听法众生。于中又二重举况。一明一身顿摄众生。二明智广同空。一切情器本居智内。何由用摄耶。然第一文。即出现偈云。如三世劫刹众生。所有心念及根欲。如是等身皆现显。是故正觉名无量。今疏上二句。但略如及二字耳。言尚皆一身顿现者。即长行中意。经云。如来成正觉时。以一方便入善觉智三昧。入三昧已。于一成正觉广大身。现一切众生数等身住。其身中。如一成正觉身。一切成正觉广大身。悉亦如是。然彼经长行。以身摄身。偈颂之中明其总摄。今但取长行之一身。对偈中之广摄。以显难思耳。故言尚皆一身顿现者。此一尚字。即是举况。一听法人下况佛智。更彰广大。即第八十经普贤。普贤赞佛偈初。经云。佛智广大同虚空。普遍一切众生心。悉了世间诸妄想。不起种种异分别。今疏引者。意通前半。正取大智以况一身。故但引初一句而已疏。二佛在众生等者。众生即因。因称法界。法界摄法无遗。故众生亦摄无遗矣。次故出现下。引证。后此明佛证下。解释。谓如来何以不离生心。释云。众生心中真如。是佛所证故。若尔但是平等之理。何足为玄。故复次云。本觉无异故。谓佛本觉与众生本觉无有二体。同一觉故。本觉即法身故。法身同故。以始下。若尔法身体同众生未证。佛证法身复何相预。故次云。以始同本。总在众生心中。谓起信既言始觉同本觉。无复始本之异。生佛本觉既同。今佛始觉同本时。全同众生本觉。是故全在众生心中矣。复有问云。约体虽同相用自别。岂得全同。故次云。从体起用。用不异体。体既众生之体。用岂离于众生。故依体起用。即是众生心中真如用大。更无别佛。若尔起信论中已有此义。何以独名华严为别教耶。故次释云。起信虽明始本不二。三大攸同。而是自心各各修证。不言生佛二互全收。是则用起信之文。成华严之义妙之至也。疏文可思。疏。三由前生佛互相在下。但合前二并实非虚。成此句耳。谓初佛摄生时即全摄。无前无后故实非虚。生摄非虚。教在生心。佛摄非虚。教在佛心耳。疏。故众生心中佛下。显双存相。谓虽互相摄。不妨说听宛然。在文似隐。义极分明。请以喻况。略举二喻一者如一明镜。师弟同对说听。以师取之。即是师镜。弟子取之。是弟子镜。镜喻一心。师弟喻于生佛。是谓弟子镜中和尚。为和尚镜中弟子。说法和尚镜中弟子听弟子镜中和尚说法。诸有智者。请详斯喻。虽设此喻。犹恐未晓。又如水乳和同一处。而互为能和。所和且顺说听。以能和为说。所和为听。且将水喻于佛。乳喻众生。应言乳中之水。和水中之乳。乳之与水虽同一味。能所宛然。虽能所宛然。而互相在。相遍相摄。思以准之。更消疏文。众生心中佛者。此明众生称性普周。而佛不坏相。在众生心内。言为佛心中众生说法者。此明佛心称性普周。而众生不坏相在佛心内也。但明能说之佛。即是众生心中佛。但语听法众生。即是佛心中众生。下对反上。更无别理。但说听之异耳。疏。四由生全在等者。此句双泯。义更易了。于中先正明。是以贤首下。引证。即第十五经。但证第四双非之义。因缘所生无有生。生泯也。诸佛法身非是身。佛泯也。下半云。法性常住如虚空。以说其义光如是。正要前二句。故不引此耳。又偈赞品亦证双非。大般若文。前已释章。疏。是故此四下。总结融通。随举一句。即须具四。故随一文一句。若大若小必具此四。摄理周圆。疏。第七会缘入实体等者。疏文分二。初总明。后亦有下。开释。疏。摄论中名为真如所流十二分教下。引证。此引无性摄论第七。梁摄论第十。次引唯识第十。彼论释十真如中第三地。如彼疏释云。由此地中得于三慧。照大乘法观此法教根本真如。名胜流真如。或证此如说法胜故。疏。彼宗虽不立下。释妨。谓有问言。彼宗真如凝然。何有流义。故疏通云。而说佛证体等。此中逆顺总有四法。展转相依。若逆推者。此之教法从何而立。答。从佛后得智立。此后得智。复依何生。由根本智。故论云。了俗由证真故。说为后得。此根本智。从何而立。由冥真如故名真如。最为根本。若顺说者。梁论第十释云。真如于一切法中最胜。由缘真如起无分别智。无分别智。是真如所流。此智于诸智中最胜。由此智流出后得智。后得智所生大悲。此大悲于一切定中最胜。因此大悲如来欲安立正法救济众生。说大乘十二部经。此法是大悲所流。此法于一切法中最胜。菩萨为得此法。一切难行能行。难忍能忍。由观此法得入三地。在文可知疏。二会相显性者。上说如为教本。而教非即如。今说教即是如。则摄十二分教之相。即如之性也。疏。如来言说下。重释教即如义。上明教从缘生无有自性。故教即如。今明说主称如是故言教皆如。金刚三昧。证成此义。言义语者。皆契如故。下引仁王证成前义。言乃至者。文中略故。若具经云。波斯匿王白佛言。云何十方诸如来一切菩萨。不离文字而行诸法相。大王。法轮者。法本如。重颂如。授记如。不诵偈如。无问而自说如。戒经如。譬喻如。法界如。本事如。方广如。未曾有如。论义如。是名味句音声果。文字记句一切皆如。若取文字者。不行空也。大王。如如文字。修诸佛智母。上即经文。其中云。戒经者。即因缘经。因事制戒。故乃因缘经中一义。又言法界如者。即本生经。界即因义。故余可知。十二分名义。十藏品说。疏。此经明教即是如下。复辨通局。谓但言十二分教即如。此如局在十二分中。若云如即佛教。则一切法皆如也。则一切皆佛教。斯义则通。故次疏云。若取诸法显义体。即明一切皆教。既一切皆如。如皆佛教也。疏。第八理事无碍体等者。在文可见。疏。第九事事无碍下。疏文分三。初双标。次正显文。后例释义。今初双标文义。拣义取文耳。次文即下。正显文圆。文即名句文。而言圆音者。有二义故。一例上名等离声无体。今圆音体文亦依之。二者既言圆音。则文句皆足方称圆耳。若一直声。昔义非正下。引诸经成斯教体具十玄门。疏。佛以一妙音等者。经文略有三节。初则一音周闻。但彰其遍。次言众音悉具。则即前一音顿具多音。谓万类殊音。如善口天女。三法雨皆遍者。则随一一音。具说一切大小权实无尽法门。又一一法皆充法界。三节以含四义。三则展一普遍。二则一收一切。展卷无碍。皆悉同时。何音何法而不具足。彼经次下云。一切言辞海。一切随类音。一切国土中。恒转无上轮等。则重数更多。今但引其一偈。足显同时具足。疏。譬如书字等者。即如来转法轮中取意。略引故有等言。若具引者。经云。佛子。如来法轮悉入一切语言文字。而无所住。譬如书字。普入一切事一切语一切算数。一切世间出世间处。而无所住。如来音声亦复如是。普入一切处一切众生一切法一切业一切报中。而无所住。一切众生种种语言。皆悉不离如来法轮。何以故。言音实相。即法论故。佛子。菩萨摩诃萨应如是知。如来转法轮。即此经文法喻之中。亦自影略故。疏取意略引耳。疏。此亦相入即相容也者。据所引文即相入义。即此相入。是一多相容不同门。能入名入。所入名容。能容即所入。所容即能入。随义名异。容入一义耳。疏。道场皆闻不出众外者。即出现音声中。梵王及众喻。若具引者。经云。复次佛子。譬如大梵天王住于梵宫出梵音声。一切梵众靡不皆闻。而彼音声不出众外。诸梵天众咸生是念。大梵天王独与我语。如来妙音亦复如是。道场众会靡不皆闻。而其音声不出众外。何以故。根未熟者不应闻故。其闻音者。皆作是念。如来世尊独与我语。佛子。如来音声无出无住。而能成就一切事业。是为如来音声第五相。释曰。众会闻者。即以根熟为众内。未熟为众外耳。余并可知。应闻者得闻。此即显也。不应闻不闻。斯即隐也。疏。各各随解者。闻中复有差别。若闻大乘。大乘则显。不闻二乘。二乘即隐。若闻小乘。大隐小显等。可知。疏。又云如来言音等。即彼次下。第六相也。经云。佛子。譬如众水皆同一味。随器异故。水有差别。水无念虑亦无分别。如来言音亦复如是。唯是一味谓解脱味。随诸众生心器异故无量差别。而无念虑亦无分别。然此一文证其两义。若取诸器各受互不相知。即是隐显。若取一味随器即是纯杂。善口天女亦即彼品。经云。复次佛子。譬如自在天王有天采女。名曰善口。于其口中出一音声。其声则与百千种乐而共相应。一一乐中复有百千差别音声。佛子。彼善口女从口一声。出于如是无量音声。当知如来亦复如是。于一音中出无量声。随诸众生心乐差别。皆悉遍至悉令得解。即第四相一中顿具。即微细也。疏。阿僧祇品至不可说等者。等余经文。经云。一一佛法不可说。种种清净不可说。出妙音声不可说。转正法轮不可说。于彼一一法轮中。演修多罗不可说。于彼一一修多罗。分别法门不可说。于彼一一法门中。又说诸法不可说。于彼一一诸法中。调伏众生不可说。此上经文已有数重。而但说一法。法法皆尔。互入重重故成无尽。又彼中云。清净实相不可说。说修多罗不可说。于彼一一修多罗。演说法门不可说。于彼一一法门中。又说诸法不可说。于彼一一诸法中。所有决定不可说。于彼一一决定中。调伏众生不可说。不可言说同类法。不可言说同类心。不可言说异类法。不可言说异类心。不可言说异类根。不可言说异类语。念念于诸所行处。调伏众生不可说等。亦是其类也。疏。一念顿演者。一念顿演无量劫法。何有十世不互相融。第五经云。树下诸神尘刹数。悉共依于此道场。各各如来道树前。念念宣扬解脱门等。疏。此且约下。例文释义。初句结前。余皆释后疏。以上十门下。第三总结。可知教体竟第六宗趣通别中。疏文分二。先释名标章。后前中下。依章别释。前中宗者。崇也。故云所尚。亦云尊也主也多也。疏。前中通论下。第二依章别释。于中二。先释通宗。后释别宗。前中三。初总标大意。二叙昔辩违。三申今正解。今初。言诸部异计。即二十部。言十八本二者。十八部名。次下当列。本二者。即上座部及大众部。故文殊问经云。十八及本二。皆从大乘出。无是亦无非。我说未来起。以义相从者。合二十部兼诸大乘为十宗故。疏。然隋朝下。第二叙昔辨违。于中二。先叙昔。后辨顺违。前中又二。先正立。后异名。前中各从所立得名。四中各有二句。上句立义。下句指教。疏。又此四宗下辨异名。不出性相而前三从所破。后一就所显疏。初二小乘下。辨顺违。于中文二。先顺释明顺理。后约局明违文。今初。言各初浅后深者。以初显正因缘。立有因果之性。故为浅也。二破于定性但从缘有。故为深也。万法从缘故无定实。如铁之坚。遇火则镕。如水之湿。遇寒则坚。明知从缘则无定性。假名而已。故为小乘深。早已参涉大乘。故云经部三是大乘之浅。望其第二亦是次深。以二但破性而有其相。如会指成拳。虽无定性非无拳相。今复破之。明性相俱空为法空矣。而言浅者。但除妄计以显空义。未彰妙有不空真性。故名为浅。第四方显妙有真性。故四为深。言此亦有理者。自浅之深。先小后大。一代佛教大意尔故。又第一宗。是因缘所生法。第二宗。我说即是空。第三宗。亦为是假名。第四宗。亦是中道义。故无大违。疏。但收义不尽下。第二约局明违。言但判二者。唯明有部及经部。故除本二部。故云十八部中。疏。今总收一代时教。以为十宗者。第三申今正解。于中三。初总摽。二别释。三料拣。疏。第一我法俱有宗等者。第二别释也。释第一宗中。先立理。后谓犊子部等者。等取余四部。谓此计中总有五全或一少分。言五部全者。一犊子部。二法上。三贤胄。四正量。五密林山。故总为五部同计。泰法师云。更等取经部中根本经部。不等末经部。以本经部亦执有胜义。我非即非离即。计菩提出离生死。故名胜义。疏。二法有我无等者。疏文有二。先正立。后显功能。今初。言等者。等取余二部半。谓此计都有三全。一少分。谓一一切有部。二雪山部。此即上座部。宗轮论云多同说一切有故。亦等取也。三多闻部。宗轮叙多闻部云。余义多同一切有部。并不立我计法有实故。言一少分者。化地部末计彼云。过去未来并皆实有。亦于中有一切法所知所识故。名法有我无。疏。又于有为下。第二辨教功能。于中有五。一总显功能。二广显所破。三举正折邪。四指广从略。五结功超胜。今初因缘能破无因。正因以破邪因。疏。然西域邪见下。二广显所破。于中三。初叙西域。二叙此方。三双就结过。初中亦三。初束九十五种为十一宗。二束十一以成四计。三结诸计以归二因。今初。九十五种。如第六回向引。然至妙虚通目之曰道。心游道外即称外道。故唯佛正道余悉名外。故此总非。所以成十一者。以约现有教文传习西域故。疏。或计二十五谛从冥性生等者。即十一中之一计也。此即数论师计。案金七十论中。谓有外道名劫毗罗。此云黄赤色。髭发面色并黄赤。故时世号为黄赤色仙人。其人计从冥而生自然四德。一法二智三离欲四自在。得此智已依大悲说。先为阿修和仙人说。次阿修和传般尸诃。般尸诃传与褐伽。褐伽传与优楼佉。优楼佉传与跋婆和。跋婆和传与自在黑。般尸诃广说此智。有六十千偈。其自在黑姓拘式。见大论难受。略抄七十偈。此婆罗门初入金耳国。以铁鐷鐷腹。头戴火盆。声王论鼓。求僧论义。因诤世界初有后无。谤僧不如。遂后造此七十论。申数论宗。王意朋彼。以金七十斤赐之。外道欲彰己令誉。遂以金七十摽名。唯识疏云。其后弟子之中上首。如十八部中之部主名伐理沙。此翻为雨。雨时生故。即以为名。徒党名雨众者。即义当自在黑所受跋婆和。梵音不同耳。梵云僧佉。此翻为数。数即慧。数数度诸法根本立名。从数起论名为数论。论能生数。亦名数论。其造数论。及学数论者皆名数论师。本源即是迦毗罗造。金七十论。即自在黑造偈。长行即天亲菩萨解释。言二十五谛者。准百论云。从冥生觉。从觉生我心。从我心生五微尘。从五微尘生五大。从五大生十一根。神我为主。常觉相处中。不坏不散摄受诸根。斯则五大亦为能生。今依金七十论释之。二十五谛总略为三。处中为四。广为二十五。言略为三者。谓一自性。二我知。三变异自性。是第一谛古称冥性。亦名胜性。未生大等。但住自分名为自性。若生大等便名胜性。用增胜故。智论云。谓外道通力观至八万劫。八万劫外冥然不知。谓为冥谛。从此觉知初立故名冥谛。二言我知者。即第二十五谛。即神我也。三变异者。中间二十三谛自性所作。名为变异。故有三位。言处中为四者。彼论云。外问曰。云何分别本性变异及知者。答曰。性本无变异。大等亦本变十六。但变异知者非本变。谓本性能生大等故名为本。不从他生故非变异。二大我慢五尘。此七亦本亦变异。大从本性生。是故变异。能生我慢故得为本。慢生五唯。五唯生五大及五知根。故皆亦变亦本。三五大五知五作业及心平等根。但从他生故唯变异。不能生他故不名本。四知者。即我知为体故。不从他生。亦不生他故。非本非变异。若准百论五大生十一根。则五大亦本亦变异。唯变异中则唯十一根变。言广有二十五者。如上引百论。然都有九位。就其中二十三谛。自有七位。一大。二我心。三五唯量。四五大。五五知根。六五作业根。七心平等根。兼其初后故二十五。问曰。自性不可见云何知有。答。有法体故。有微细相故不可见。如热气散空。岂得言无。若不见云何知有。答。因大等事。从自性生有三德故。问自性云何能与诸法为生因。答。三德合故。其三德在冥性中眠伏不起。若在大等二十三位。便有觉悟故。二十三一一皆以三德合成。言三德者。梵云萨埵剌闇答摩。萨埵此云有情。亦云勇猛。今取勇义。剌闇此云微。牛毛尘等皆名剌闇。亦名尘坌。今取尘义。答摩此云闇。即闇钝之闇。三德应名勇尘闇。若傍义翻。旧云染粗黑。新云黄赤黑。旧名喜忧闇。新云贪嗔痴。旧名苦乐痴。新云苦乐舍。敌体而言。即是三毒能生三受名苦乐舍。黄赤黑者。是其色德。贪多轻光故色黄。嗔多动躁故色赤。痴则重覆故其色黑。由此自性合三德故。能生诸法故。自性是作者。我非作者。若非作者何用我为。答为证义故。义之言境。证于境故。谓二十四谛。是我所知故。我是见者而非作者。余不能知。问自性是作。我非作者。何用和合。偈答云。我求见三德。自性为独存。如跛盲人合。由义生世间。谓我有如此意。我合当见三德自性故。或与自性合。自性为独存者我是困苦人。唯有能见知。今当为彼令得独存。以是义故。自性与我合。如人与王合。亦如盲为跛合。则以我为跛。不能作故。自性为盲。不能见故。此二合故。能生世间与我受用。盲跛达其所在。各得分位。我见自性时。即得解脱令我独存。问曰。已说和合能生。是生次第云何。答曰。自性次第生大我慢十六。十六内有五。从此生五大。谓自性先生大。大者增长之义。自性相增故。或名觉。或名想。或名遍满。或名智。或名慧。大即是智故。大得智名。大次生我执。我执者。自性起用观察于我知。我须境故亦名我慢。亦名五大初。或名转异。或名炎炽。次慢生十六者。即五唯量。五知根。五作业根。及心平等根。此十六内意总明皆从慢生。就十六中应先生五唯。五唯生十六故。云十六内有五。从此生五大。即百论中从我心生五微尘。从五微尘生五大。从五大生十一根。初生五唯量者。一声二触三色四味五香。五各有体。有能缘量故。唯亦定义。唯定用此成五大故。五唯无差别。以微细寂静故。从此生五大。大尘有差别。五唯无差别。即是大尘。大无忧痴。唯以喜乐故。五大具三毒故差别。从声唯生空大。慈恩疏云。别有一物名之为空。非空无为。触唯生风大。色唯生火大。味唯生水大。香唯生地大。金七十论但各一生。有说。藉尘有多少。从声一尘成空大。声触二尘生风大。色声触三生火大。色声触味生水大。总用五尘生地大。藉尘多者力弱。藉尘少者力强。故四轮成世间。空轮最居下。次五大生十一根者。先生五知根。次生五作业根。后生心平等根。云何五大生五知根。谓声唯生空大。空大成耳根。是故耳根还闻于声。触唯生风大。风大成身根。是故身根还受于触。色唯生火大。火大成眼根。是故眼根还见于色。味唯生水大。水大成舌根。是故舌根还知于味。香唯生地大。地大成鼻根。是故鼻根还嗅于香。而金七十论。但云耳根唯从声生。唯与空大同类。是故能取声。若优楼迦仙人。则计遍造义。谓五大造眼根。而火大偏多。色是火家求那故。眼根唯能见色。余四例知。皆用五大成。各一偏多耳。次生五作业根者。金七十论即总用五大成。谓一语具二手三足四小便处五大便处。此中语具。谓口舌等。手足即分皮根少分。彼谓身根为皮根。又男女大小遗等。各有用故。故偈云。唯见色等尘。是五知根事。言执步戏除。是五业根事。言心平等根者。金七十论分别为体。故论云。分别为心相。即心事亦具五唯成。通缘诸境故。又论云。大我慢心事。三自相为事。心能遍取差别境故。有说。以肉团心为体。二十五我知者。以思为体。唯识因明。皆云数论。执思为我。若金七十云。云何知有我。颂曰。聚集为他故。异三德依故。食者独离故。五因立有我。一如人聚床席等。必为于人。如是大等聚集。即知有我。二异三德者。前二十四皆有三德故。三依故者。如人依身。身则有用故。四食者。如人见味。知有别味。人见大等所知。必知有能知。五独离故者。离身有我。若唯有身。圣人所说解脱则无有用。故知有我。我有何相。然金七十论。将自性望变异。有九不似。有六相似。我翻似不似。言九不似者。一无因。二常。三多人共一。四遍一切。五无事。六不没。七无分。八不依他。九不属他。自性有此九德不似变异。变异则有因等。我有八义。同于自性不似变异。但多人共一。义不同自性。谓人人各有我故。自性有六义。似变异者。谓一同有三德。二不相离。谓三德不可分。三皆为我所受用之尘。四平等俱。为一切我受用。如一婢多主使。五无知者。本末同无知。唯我知故。六能生。自性能生。大等亦能生故。而我知亦无此六相似故。总云我翻似不似。谓亦无三德。不能生等故。我有八不似变异乃成八德。无六似于变异。但成二德。谓一无三德。二是我知者。余之四似是自性变异之德。非我之德。余义可知。有云。由三德是生死因。由所转变扰乱我故。不得解脱。若能去。彼二十三谛转变无常。生厌修道。自性隐迹不生诸谛。我便解脱。金七十云。人无缚无脱。无轮转生死。以无三德故。无变异故。无作者故。若尔谁得解脱。答。轮转及系缚。解脱唯自性。由自性变异故缚。若得正遍知即得解脱。意明知二十五谛为正遍知。明缚与脱不由于我。言我解脱者。约自然脱耳。论总结云。此秘密智。应施设五德婆罗门。一生好地。二好族姓。三净行。四有能。五离欲。上依金七十论。略叙其计。其间不同。兼智论意并已具释。若广破者。如唯识中百等论下。疏略总破耳。疏或计六句者。即卫世师计。新云吠世史迦萨多罗。此云胜论。吠世亦云鞞世。吠世为正。立六句义最为胜故。或是胜人所造论故。其能造人即成劫之未。人寿无量。外道出世名嗢露迦。此云鸺鹠。昼避声色匿迹山薮。夜绝视听方行乞食。时人以为似鸺鹠鸟。故名鸺鹠仙人。即百论中优楼佉也。或名羯拏仆。羯拏此云米脐。仆翻为食。先为夜游。惊他稚妇。乃不夜乞。遂收碾场糠秕之中米脐而食。故时号为食米脐仙人。多年修道遂获五通。谓证菩提。便欣入灭。但嗟所悟未有传人。愍世有情痴无慧目。乃观七德授法令传。一生中国。二父母俱是婆罗门性。三有般涅槃性。四身相具足。五聪明辩捷。六性行柔和。七有大悲心。经无量时无具七德。后经多劫。波罗[病-丙+尼]斯国有婆罗门。名摩纳[口*缚]迦。此云儒童。其儒童有子名般遮尸弃。此云五顶。顶发五旋。头有五角。其人七德虽具。根熟稍迟。既染妻奴卒难化道。经无量岁伺其根熟。后经三千岁因入园游。与其妻室竞华相忿。鸺鹠因此乘通化之。五顶不从仙人具返。又三千岁化之不得。更三千年两竞尤甚。相厌既切。仰念空仙。仙人应时神力化引腾空。迎往所住山中。与说所悟六句义法。一实二德三业四大有五同异六和合。实者。诸法体。实德业所依。名之为实。德业。不依有性等故。德者道德。业者作用。动作义也。一实有九种。一地二水三火四风五空六时七方八我九意。二德有二十四。一色二香三味四触五数六量七别性八合九。离十彼性十一此性十二觉十三乐十四苦十五欲十六嗔十七勤勇十八重性十九液性二十润二十一行二十二法二十三非法二十四声。三业有五种。一取二舍三屈四申五行。四大有唯一。实德业三同一有故。离实德业外。别有一法为体。由此大有有实等故。五同异亦一。如地望地有其同义。望于水等即有异义。地之同异是地非水。水等亦然。亦离实等有别体实。六和合句者。谓法和合聚。由和合句。如鸟飞空忽至树枝住而不去。由和合句故令有住等。上已略叙。广出体相。及广破斥并如唯识及疏。并百论等疏。或谓自在梵天等生者。此有三计。一即涂灰外道。并诸婆罗门。共计自在天是万物之因故。唯识第一云。有执有一大自在天。体实遍常能生诸法。谓彼计此天有其四德。一体实二遍三常。四能生诸法。又计有三身。一者法身。体常周遍。量同虚空。能生万物。二受用身。在色天之上。三变化身。随形六道教化众生。复计彼天有二住处。一在雪山。二在南海末剌耶山。昔摩竭国有兄弟二人事自在天。同往雪山求见彼天。至山忽见一婆罗门云。大自在天。是汝国释迦牟尼佛。何不礼事。兄弟报云。我先承习但事天神。时婆罗门变为天形。面上三目。复现四臂或现八臂。告兄弟曰。汝可还国。菩提树东造释迦降魔之像。菩提树后可穿一池济渴乏者。彼宗因此计二住处。以为不谬。瑜伽第七云。彼作是思。世间诸物。必应别有作者生者及变化者。为彼物父谓自在天。或复其余如论广破。显扬第十亦同此说。十二门论亦广破之。二。言梵天等生者。即第四围陀论师计。及第五安荼论师。围陀明。此师计那罗延天能生四姓。此计梵天能生万物。提婆菩萨破外道小乘涅槃论云。从那罗延天脐中生大莲华。莲华之上有梵天祖公谓梵天为万物之祖。彼梵天作一切命无命物。从梵天口生婆罗门。两臂生刹帝利。两髀生毗舍。两脚生首陀。故瑜伽第七云。婆罗门是最胜种类。刹帝利等是下种类。婆罗门是白净色类。余种是黑色类。婆罗门种独得清净。非余种类。婆罗门是梵王之子。从大梵腹口所生。梵所变化梵王体胤。广破如彼。显扬亦同。故上等言等取那罗延天。以那罗生梵。梵为物祖故。正云梵王生。等取那罗延。又等梵王。是第五计安茶论师计本际也。言本际者。即过去之初首谓计世间最初。唯有大水。时有大安茶出生。形如鸡卵。颜如金色。后为两段。上则为天。下则为地。中生一梵天。能作一切有命无命物。是故梵天是万物因。以四五两计。一计那罗延为始。一计安茶为始。并次生梵王。梵王生万物。故疏云。梵天等生。则等取安茶及罗那也。其安茶计。亦似此方有计天地之初。形如鸡子混沌未分。即从此生天地万物。疏或谓时方微尘虚空宿作等。而为世间及涅槃本者。此有六计。一时者。即时散外道。执一切物皆从时生。是故时是常。是一。是万物因。是涅槃因。广百论云。复次或有执时是真实常。以见种植等众缘和合。有时生果。有时不生。时有作用或舒或卷。令彼条等随其荣悴。此所说因。其有离合。由是决定知实有时。广破如彼。百论亦云。如是时虽微细不可见。以节气华实等故知有时。此则明其见果知因。次言方者。即第七方论师。计从方生人。人生天地。灭后还入于方。故方是常。是一。是万物因。是涅槃因。故百论云。外曰。实有方常相有。故曰合处是方相等。言微尘者。即第八路迦耶论师。计色心等法皆极微所作。路迦耶此云顺世外道。计一切色心等法。皆用四大极微为因。然四大中最精灵者。能有缘虑即为心法。如色虽皆是大。而灯发光。余则不尔。故四大中有能缘虑。其必无夫。故唯识云。有外道。执地水火风。极微实常。能生粗色。不越因量。虽是无常而体实有。释曰。谓从四大生。后还归四大。言粗色者即是子微。不越因量者。因者父母。微最初极微名为父母。聚生诸色故。所生者名曰子微。子微虽是无常。不越父母故是实有。亦广如彼破。但是随情虚妄计度。显扬第九云。又计极微是常住者。以依世间静虑起如是见。由不实知缘起法故计有为先有果集起。离散为先。有果坏灭。由此因缘。彼谓从众微性粗物果生。渐析粗物乃至极微。是故粗物无常。极微常住。瑜伽同此。言虚空者。即第九因力论师。谓彼虚空为万物因。别有一法是实是常。是一。是一切万物因。从空生风。从风生火。火生暖。暖生水。水生冻。冻坚作地。地生五谷。五谷生命。命殁还归空。是故虚空能为一切万物因是涅槃因。百论亦云。外曰。定有虚空。法亦常亦遍亦无分。一切处一切时信有故等。广如彼破。言宿作者。即第十宿作论师。计一切众生受苦乐报。皆随往日本业因缘。是故若有持戒精进。受身心苦能坏本业。本业既尽。众苦亦灭。众苦尽灭。即得涅槃果。是故宿作为一切因。瑜伽论云。何因缘故。彼之外道作如是见。立如是论。答彼见世间虽具正方便而招于苦。虽具邪方便而招于乐。彼如是思。若由现法士夫作用。为彼因者彼应颠倒。由彼所见非颠倒故。是彼诸法皆以宿作为因。由此理故。起如是见。立如是论。涅槃三十五。广破此见。而疏云。等者。等取第十一无因论师。计一切万物无因无缘。自然而生自然而灭。故此自然是常。是万物因。是涅槃因。此计一切无染净因。如棘刺自纤。乌色非染。鹤色自白。大乘法师云。别有一法是实是常。号曰自然能生万物。与下此方计有同义。瑜伽第七云。何因缘故。彼诸外道。起如是见立如是法。答谓见世间无有因缘。或时欻尔大风卒起。或时一日寂然止息。或时忽尔暴沙弥漫于一时间。顿即空竭。或时郁尔果木敷荣或一时间。飒然衰悴。由如是故。起无因见立无因论。显扬亦同此。则无因为自然。非别有物。若广分别上诸异计。如瑜伽六七。显扬九十。婆沙十一二。及金七十。广百论等　　　　大方广佛华严经随疏演义钞卷第十三　　　　大方广佛华严经随疏演义钞卷第十四　　　　唐清凉山大华严寺沙门澄观述　　疏。统收所计不出四见下。第二统收十一为四计。即百论意。于中二。先正明计。后若计一下。对因果明。皆广如百论。疏。虽多不同下。第三结归二因。即收上十一宗计。乃至九十五种。皆不出二因。无而忽有。是曰无因。所计处谬。是曰邪因。如乳生酪。乳曰正因。令乳生席。即曰邪因。从无明行而生此身。是曰正因。从冥性等生。皆曰邪因。一切诸法缘会而生。缘离则灭。未有一法不从因生。情非情境并从因生。而言无因。乃成大过。谓不应生物则合常生。石女则应生儿。龟毛亦应生物。不修万行应得涅槃。则世出世法。一时俱坏。故无因过。过莫大焉。配属可见。离佛法外。非唯九十五种。设千般异说。皆不出于邪因无因故。说一正因缘。无计不破。疏。此方儒道下。第二叙此方。疏文分二。初指同二因。后如庄老下。略出诸计。然此方儒道玄妙不越三玄。周易为真玄。老子为虚玄。庄子为谈玄。今疏有二。先合引庄老。后别引周易。前中亦二。先引文。后断义。今初。正引老子。及引庄子。故云皆计自然。此句标也。故庄子云。不知所以然而然故曰自然。谓人法地下。即老子道经。有物混成章。此先有言云。有物混成先天地生。寂兮寥兮。独立而不改。周行而不殆。可以为天地母。吾不知其名。字之曰道。强为之名曰大。大曰逝。逝曰远。远曰返。故道大天大地大王亦大。注云。因所大而明之。得一者天地王也。天大能覆。地大能载。王大能法地则天行道。故云亦大。又云。域中有四大。王居其一焉。注云。正者人灵之主。万物系其兴亡。将欲申其鉴戒。故云而王居一。欲警王令有所法也。次文云。人法地。地法天。天法道。道法自然。注云。人谓王也。为王者。先当法地安静。既尔又当法天运用生成。既生成已。又当法道清净。无为令物自化。人君能尔者。即合道法自然之性也。又上释道大云。以通生表其德字之曰道。以包含目其体。强名曰大。此文相蹑故委引之意在道法自然耳。德经又云。道生一。一生二。二生三。三生万物。前则逆推。此则顺辩。注云。一者冲气也。言道动出冲和妙气。于生物之理未足又生阳气。阳气不能独生。又生阴气。积冲气之一。故云一生二积阳气之二。故云二生三。阴阳合孕。冲气调和。然后万物阜成。故云三生万物。次下又云。万物负阴而抱阳。冲气以为和。上来皆明万物自然生也。即老子言。若引庄子者。庄子太宗师篇云。夫道有情有信。无为无形。注云。有无情之情。故无为也。有常无之信。故无形也。又云。可传而不可受。注云。古今传而宅之。莫能受而有之也。又云。可得而不可见。注云。咸得自容。而莫见其状也。又云。自本自根。未有天地自古以固存。注云。明无不待有而无也。又云。神鬼神帝。生天生地。注云。夫无也岂能生神哉。不神鬼帝而鬼帝自神。斯乃不神之神也。不生天地。而天地自生。斯乃不生之生也。故夫神之果不足以神。而不神则神矣。功何足有。事何足恃哉。又云。在太极之先。而不为高。在六合之下而不为深。先天地生而不为久。长于上古而不为老。注云。言道之无所不在也。故在高为无高。在深为无深。在久为无久。在老为无老。无所不在。而所在皆无也。又云。狶韦氏得之。以挈天地。伏羲得之。以袭气母。维斗得之。终古不忒。日月得之。终古不息。堪坏得之。以袭昆仑。冯夷得之。以游大川。肩吾得之。以处大山。黄帝得之。以登云天等。注云。道无能也。此言得之于道。乃所以明其自得耳。又云。知天之所为。知人之所为者至矣。注云。知天人之所为者。皆自然也。则内放其身。而外冥于物。与众玄同任之。而无不至也。意云。但有知有为。皆不为而为。故自然也。疏若以自然为因等者。断义也。通其两势。初即老子意。由道生一。道是自然。故以道为其因。是邪因也。疏。若谓万物自然而生下。出庄子意。则万物自然无使之然。故云自然。即无因也。疏。如乌之黑等者。即庄子文亦涅槃经意。疏。周易云下二引周易等者。文中亦二。先引文。后断义。今初。即系辞也。系者系属也。亦纲系也。此上应加是故二字。注云。夫有必始于无。故太极生两仪也。太极者无称之称。不可得而名。取其有之所极。况之太极者也。孔云。太极天地未分之前混而为一。即是太初太一也。老子云。道生一。即此太极之谓。混元既分。即有天地。故云太极生两仪。即老子一生二也。不言天地者。指其物体。下与四象相对。故云两仪。谓两体容仪也。释曰。若准列子。有太易太初太始太素。太易者。未见气也。太初者。气之始也。太始者。形之始也。太素者。质之始也。彼注云。质性也。又释太易指周易太极。此则太初非太易便成。太极在初。若准易钩命诀说有五运。前四同列子。第五名太极。则太极非初。释与列子大同。运则运数。易谓改易。元气始散。谓之太初。气形之端。谓之太始。形变有质。谓之太素。质形已具。谓之太极。虽小异同。皆是元气生天地耳。疏。两仪生四象等者。孔云。谓木金水火禀天地而有。故云两仪生四象。土则分王四时。又地之别故唯四象。四象生八卦者。谓震木离火兑金坎水。各主一时。又巽同震木。干同兑金。加之以坤艮之土为八卦也。八卦定吉凶者。八卦既立。爻象而相推。有吉凶故吉凶生。大业者。万事各有吉凶广大悉备故。能生天下大事业也。疏。太极为因等者。二断义也。谓若用太极为因。故是计无为有。亦是邪因。疏。若谓一阴下。通显邪因无因。易云。一阴一阳之谓道。阴阳不测之谓神。一阴一阳谓之道者。注云。道者何无之称也。无不通无不由也。况之曰道。寂然无体不可为象。必有之用极而无之功显。故至乎神无方而易。无体而道可见矣。故穷变以尽神。因神以明道。阴阳虽殊无一以待之。在阴为无阴。阴以之生。在阳为无阳。阳以之成。故曰一阴一阳之谓道。孔疏云。孔疏非孔子。乃孔颖达也。一谓无也。无阴无阳乃谓之道。一得为无者。无是虚无。虚无是太极。不可分别。唯一而已。故以一为无也。若有境则有彼此相形。有二有三不得为一。故在阴之时。而不见为阴之功。在阳之时。而不见为阳之力。自然而有阴阳。自然无所营为。此则道之谓也。故言之谓道。以数言之。谓之一。以体言之。谓之无。以物得开通。谓之道。以微妙不测。谓之神。以应机变化。谓之易。总而言之。皆虚无之谓也。圣人以人事名之。随其义理以立称号。释曰。若以阴阳变易能生万物。即是邪因。而注及疏。皆云一者无也。故是无因。故云若计一为虚无。自然则亦无因也。以虚无亦通邪因。故致亦言。疏。然无因邪因下。第三双就结过。言生应常生者。人自然生应常生。人不待父母等。众生菩提亦自然生。则一切果报不由修得。此正无因之过。若以虚无为因。亦邪因过。随计各异。略不言之。上来广破异计竟。疏。以不知三界由乎我心下。第三举正折邪。于中三。初总明迷倒因缘。次况出深旨。后拣滥显邪。初中三界由乎我心。即唯大乘下十地有文。唯识等论皆引成立。谓心法刹那。自类相续。无始时界展转流来。不断不常。凭缘凭对。非气非禀。唯识唯心。岂同儒道气变为神。神由气就。气非缘就。出于自然。自然而成其性自化。非由修习耶。岂况心外别有冥性微尘等耶。况梵天等为能生耶。疏。从痴有爱流转无极者。即净名经。义通大小。大乘有二义。一无明发业爱能润业。二过去无明现在爱取。小乘则唯有后义。虽由三毒。此二胜故。涅槃亦说生死本际凡有二种。一者无明。二者有爱。此二中间。即有生老病死。其文非一。小乘立三毒为生死根本者。中论染染者品云。经说贪欲嗔恚愚痴是世间根本。乃至云三毒因缘起于三业。三业因缘起于三行。是故有一切法。十二因缘品云。众生痴所覆。为后造三行。以有此行故。识受六道身。皆是三毒为根本义。然外道虽立三德。不知是己心之所有故。又计从冥而起用故。故为邪见。疏。迷正因缘等者。唯心痴爱。即正因缘。若大乘说唯心为因。痴爱为缘。小乘亦以痴爱为因。业等为缘。大乘亦以业种为缘故。疏。安知因缘性空等者。第二况出深旨。因缘有相浅义尚迷。性空真理安测涯分。性空通于初顿终教。妙有即是实教。若通于空有二文交彻。具德即是圆教。疏。言有滥同下。三拣滥显邪。谓易云。寂然不动。感而遂通天下之故。礼云。人生而静天之性也。感物而动性之欲也。老子云。杳兮。冥兮。其中有精。其精甚真。庄子云。有真君存焉。如是等文。后儒皆以言词小同。不观前后。本所建立。致欲混和三教。现如今时成英尊师作庄老疏。广引释教以参彼典。但见言有小同。岂知义有大异。后来浅识弥复惑焉。疏。同于涅槃盗牛之喻者。即涅槃第三答迦叶问。经云。尔时迦叶菩萨白佛。言。世尊。出世之法与世间法。有何差别。如佛言曰。佛是常法不变易法。世间亦说梵天是常。自在天常无有变易。我常性常微尘亦常。若言如来是常法者。如来何故不常现耶。若不常现有何差别。何以故。梵天乃至微尘世性。亦不现故。佛告迦叶。譬如长者多有诸牛。色虽种种同共一群。付放牧人令逐水草。但为醍醐不求乳酪。彼牧牛者构已自食。长者命终。所有诸牛悉为群贼之所抄掠。贼得牛已无有妇女。即自构捋得已而食。尔时群贼各相谓言。彼大长者畜养此牛。不期乳酪但为醍醐。我等今者。当设何方而得之耶。夫醍醐者。名为世间第一上味。我等无器。设使得乳无安置处。复共相谓。唯有皮囊。可以盛之。虽有盛处不知钻摇。浆犹难得况复生酥。尔时诸贼以醍醐故加之以水。以水多故。乳酪醍醐一切俱失。凡夫亦尔。虽有善法。皆是如来正法之余。何以故。如来世尊入涅槃后。窃盗如来遗余善法若戒定慧。如彼诸贼劫掠群牛。诸凡夫人虽复得是戒定智慧。无有方便不能解说。以是义故。不能获得常戒常定常慧解脱。如彼群贼不知方便丧失醍醐。如彼群贼为醍醐故加之以水。凡夫亦尔。为解脱故。说我人众生寿者士夫凡天自在天微尘世性。戒定智慧及与解脱。非想非非想天即是涅槃。实亦不得解脱涅槃。如彼群贼不得醍醐。是诸凡夫有少梵行。供养父母。以是因缘得生天上受少安乐。如彼群贼加水之乳。而是凡夫实不知因修少梵行供养父母得生天上。又不能知戒定智慧归依三宝。以不知故说常乐我净。虽复说之而实不知。是故如来出世之后。乃为演说常乐我净。如转轮王出现于世。福德力故群贼退散牛无损命。尔时转轮王即以诸牛付一牧人多巧便者。是人方便即得醍醐。以醍醐故一切众生无有患苦。法轮圣王出现世时。诸凡夫人不能演说戒定慧者。即便退散如贼退散。尔时如来善说世法及出世法。为众生故令诸菩萨随而演说。菩萨摩诃萨既得醍醐。复令无量无边众生获得无上甘露法味。所谓如来常乐我净。以是义故。善男子。如来是常不变易法。非如世间凡夫愚人。谓梵天等是常法也。此常法称。要是如来。非是余法。迦叶。应当如是知如来身。释曰。以法对喻。文相可了。是知儒道言同。皆佛法出。疏。况抨驴乳下。即智论第三文。意谓佛教如牛乳。修得解脱。如抨得酪生熟酥等。不解修行尚不得酪。况外道教犹彼驴乳。佛喻于牛。外道如驴。驴乳本非出酪之物。外道之教无解脱味。故抨驴乳但成屎尿。依外道教行。但招苦果无所成益疏。广明异计下。第四指广从略。恐繁故略。欲知源故指所出耳。疏。今但说下。第五结功超胜。言佛法之浅浅者。以其十宗前前浅于后后。后后深于前前。前二望第十。有八重之深。已能总破一切外道况第三宗。况第四宗。乃至第十展转深妙。然上所引皆是外宗甚深玄妙。今以第二并能超之。故云佛法之浅浅。已胜外道之深深。然西方外道。明说三世多信因果。知厌生死欣求涅槃。但真源小差。致去道悬远。况此方儒道善止一身。纵有终身之丧。而无他世之虑。虽齐生死强一枯荣。但以生死自天。枯荣任分。天乃自然之理。分乃禀之虚无。聚散气为生死。归无物为至道。方之释氏不合同年。略辨释道之殊。以举十条之异。一始无始异。谓释立生灭因缘。无定初始。儒道有太初太始。为物之先。太初为万物之先。物自造化。因缘为万法之本。兴灭由人。二气非气异。释以心为法本万行凭缘。道以气变为神。无为自化。自化则无修无习。弃智绝圣。凭缘则必假修成。万行会本。三三世无三世异。释以禀质色心灵契相续。随缘起灭。三世迁流。儒道以聚气为生散气为死。死则归夫天地。不续不存。既止一身宁知三世。四习非习异。释以善恶由业。愚智习生故。积劫熏修灵识玄妙。儒道以善恶由分愚智自天。禀纯和则至圣至神。禀浑浊则为愚为暗。纵言慎习止在一身。岂说积功能资他世。五禀缘禀气异。释以参罗万象并由缘生。儒道以富贵吉凶皆由气命。禀气者不可改易。禀缘者则可增可修。六内非内异。释以天地万物。内识变生。儒道以人物蠕飞。皆由天地所变。在我则可变染令净。所变在天任彼高底。七缘非缘异。释以四相迁流。浮虚变灭。皆由缘力非曰自然。儒道以日化月移趣新更故。力皆自尔。非由我心。八天非天异。儒道以祸福吉凶派流为二。一者天。二者地。地而所为可得闭绝。故谋未兆而散脆微。天之所为不可遁避。故受而喜之。忘而复之。是以安乎天者弃于人。绝于圣者从乎道。斯老氏之旨。释以果报因缘。宗源斯二。一者苦集。二者灭道。灭道者。不住不染离断离常。高出空有之颠。迥超生死之外。苦集者。因心回转逐业高低。往来六趣之中。留连三有之内。是以厌乎苦者断于集。忻乎灭者修于道。此释氏之旨也。二家之理皎若掌中。户则千门殊归异贯。较之于一其可得乎。九染非染异。老以仁毁于道。绝仁而道自停。不在于为也。欲害于性。去欲而性自得。不在于修也。利累于生。屏利而生自成。不在于益也。礼出于乱。弃礼而乱自除。不在于作也。理由于道。有道而理自至。不在于圣也。得在于时。时来而位自成。不在于争也。是以不求而自得。不为而自成。为之者必败。求之者必失。此老君之教也。释以善为福道之本。修善而受福人天。不善为恶道之根。积不善而沉沦三恶。慈为无害之径。欲为生死之源。绝欲而生死必除。行慈而寿命长远。是以为善者必得。为不善者必失。离欲者必超欲。不离欲者必陷欲。此释迦之教也。教方既辩。异乃条然。譬彼寒温理难并合。十归非归异。释以生死苦也。从妄想而形。贪爱垢也。因无明而起。因无明而起。则可剪可除。从妄想而生。则可搴可拔。搴拔缘乎性假。除剪由乎体妄。知体妄者。息妄而证涅槃。达性假者。弃假而归寂灭。于是控御一乘。浮航六度。越生死苦海。出火宅烦笼。迥登般若之台。妙入涅槃之苑。湛然常乐与虚空而并存。嶷尔圆明混境智而双寂。此乃释教之所归也。老以生与死命也。悉是道之所为。圣与不肖性也。但是天之所与。天与不可逃。道为不可捍。知天道不可迷捍者。则能安处生死。而守全性情。性情全而天不坏。死生处而道不亏。道不亏则悦恶之虑消。天不坏则喜怒之心灭。于是出嚣尘之域。游道德之乡。理孤劭于寰中。神独凝于方外。澹然玄寂。而累害不能千。怕尔无为而邪气不能袭。可以长生。可以尽年。此老教之所归也。所归既异。发轸复殊。相去渺然千里非远。此上十异。即冀审思慎之深衷。多以小乘因缘以破外宗玄妙。况乎真空妙有事理圆融。染净该罗一多无碍。重重交映念念圆融哉。无得求一时之小名。浑三教之一致。习邪见之毒种。为地狱之深因。开无明之源流。遏种智之玄路。诫之诫之。传授之人善须拣择。疏。三法无去来宗。谓大众部等者。先标宗。说有现在下释而云等者。等取七全一少分。谓都八全一少分。同有此计。一大众部。二雪山转部。三鸡胤部。四制多山部。五西山住部。六北山住部。七法藏部。八饮光部。宗轮论序制多西山北山云。余义多同大众。叙法藏亦然。叙饮光云。余义多同法藏故。上八部类同此计。言一少分者。取根本化地部。彼云。过去未来世无。现在无为是有。叙雪山转云。余义多同说一切有部。亦无去来也。北京素公云。以前义故。四分律法藏部义。及四阿含僧祇律大众部义。并是第三法无去来宗也疏。四现通假实宗等者。一全一少分。一全者。即说假部。一少分即末经部。以根本经部是第一宗摄故。其成实论。先是数论弟子。以所造为能造。后出家入佛法时经部摄。故三藏云。经部细实而粗假。实义同故现通假实摄。此说假与一说。说出世别。此谓真谛中有假实。蕴门明义是实者。实积聚故。界处门明义是假者。假积聚故。今疏云。其成实论。即是少分末经部也。疏。五俗妄真实宗等者。以世俗是假。假故妄也。出世为真。真非是假故。是实也。少似中论一半向前。疏。六诸法但名宗者。则显出世亦假名耳。故云。一切我法亦如中论。若有世间则有出世间。既无世间何有出世间等。疏。七三性空有宗者。即是大乘法师所立。应理圆实宗。疏。八真空绝相宗。即是大乘法师胜义。俱空宗。疏。九空有无碍宗等者。谓互融故。有是即空之有。空是即有之空。语空必摄有。言有必摄空。故曰互融。双绝者。有即空故有绝。空即有故空绝。言不碍两存者。不坏相故。有即空而有不泯。空即有而空不亡。真如随缘者。上言空有容滥但空故。说真如即空空即真如。又异但凝然。故云随缘。非无不变。具恒沙德者。唯法性宗非唯空寂而已。上皆实教中义。如前立教中辨。疏。十圆融具德宗。广如义分齐。疏。然此十宗后后深于前前下。第三料拣。于中二。先通料拣十宗。后会通妨难。前中有五。一通明浅深故后后深于前前。然此十宗前六全同大乘法师。大乘则有八宗。七名胜义俱空。八名应理圆实。即以法相为应理圆实。法性为胜义俱空。今回七为第八。八为第七。如前西域中。二宗不同。今符法性。又加后二以显甚深。疏。前四唯小。五六通大小。下二大小乘料拣。然五六立在小乘。义通大乘。故云五六通大小。疏。七即法相下三。权实料拣。疏。又七即始教下。四以五教料拣。但举四教。前六小乘。即当第一小乘藏教。以前已有大小料拣故略不言。疏。又第七亦名二谛俱有宗者下。五二谛料拣。亦是随难别释。唯料拣三宗。以含异义故重释之。初宗二谛俱有可知。疏。如掌珍颂者。即清辩菩萨所造一论唯释此偈。此中有两重比量。前半有为法比量。谓立云有为是有法。定空无性。是宗法因。云从缘生故。同喻云。如幻法。幻法从缘生。幻法空无性。有为从缘生。有为空无性。此中因喻前却。或回文不尽。而言真性者。即有为性。亦合言有为真性空。二无为比量。云无为是有法。定无实故。是宗法因。云不起故。同喻云。如空华。空华无有起。空华无有实。无为无有起。无为亦无实。故中论云。若有有为法。则有无为法。既无有有为。何得有无为。广如彼论。疏。即般若三论中一分之义者。以三论中四谛品前以空遣有。四谛品中以空立有。故偈云。以有空义故。一切法得成。若无空义者。一切则不成。又标名以中论意。显不滞空有。非但明空。又偈云。因缘所生法。我说即是空。亦名为假名。亦名中道义。则三观齐驱。三谛无碍。岂独空耶。故有言学龙猛宗堕恶趣空。斯言可怖。故云一分之义。即三观中一空观义疏。九二谛无碍宗者。即真不碍俗。俗不碍真于谛常自二。于解常自一。通达此无二。真入第一义。二谛并非双。恒乖未曾各。亦其义耳。今略其旨。故指前文。所以不会第十宗者。第十亦可名二谛无尽宗。然必融于前。故不别立耳。又上三宗诸师各立。故今叙之。其第十宗非彼所竞。故不言耳。疏。然十宗五教下。第二释通妨难。谓有难云。十宗何异五教。而重辩耶。故为此通。然有二义。一则通局不同。二乃体式有异今初。先双标。后教则下。双释。显明二通。影出二局。上句。言教则一经容具多教者。显明教通也。如一维摩则具五教。涅槃般若等亦具五教。故而影出宗局。维摩但是事理无碍宗。不通三性空有等宗故。言宗则。宗容具多经者。显明宗通。以一事理无碍宗内该法华维摩涅槃等故。而影出教局也。如一经中具有五教。不相通故。疏。又夫立教必须断证等者。二明体式有异也。亦重通妨难。难云。若各有通局。何以不得以宗为教。以教为宗。故为此通。教有断证阶位等殊故。但有五宗。约所尚各别故有十宗。故前六所尚不同。而成六宗而断证等齐。但为小教。则教宗无违也。疏。第二显别宗下。二释别宗。疏中分二。先总明立意。二开章别释。今初又二。先正立诸经。各自有宗故。此别明斯经宗也。如法华以一乘为宗。涅槃以佛性常住等为宗。故云各自有宗。虽互有兼通。就其偏重故。标为别宗。疏。然楞伽下解妨。妨云。楞伽第二云。大慧。一切法不生。不应立是宗。故今通云。斯言遣滞耳。若一向不立宗者。何以彼立宗通说通。故经云。宗通自修行。说通示未悟。昔人云。宗通说不通。如日被云曚。宗通说亦通。如日处虚空。既有二通。则非无宗矣。是为无宗之宗。立而无立。为宗说兼畅。是日处空耳。疏。略以二门分别下。第二开章别释。于中亦二。先标章。后前中下。依章别释。疏。初品中无尽平等等者。即是晋经第二。善光海大自在天王偈。下半云。无取无起亦寂灭。为一切归故出世。即今经妙焰海天王偈云。佛身普遍诸大会。充满法界无穷尽等。疏。缘起相即入故者。即缘起相由门意。疏。十贤首以前下。就此一师。疏文有二。先出意总立。后谓前之二师下。为其解释。即释互阙之言。出其新立之意。于中又二。先出互阙。后故贤首意下。彰其立由。虽依光统师而更添之。于中三。初总标。二由光统师下。出光师意。不安缘起法界之由。三贤首下。出贤首加之所以。于中有二。先总明所以。以彼得别而阙总故。以法界下。二出总别之相。法界有四。理实是一。故云别也。缘起是总而有二义。一本有缘起。如大方广。方广是业用。周遍是本有故。佛华严是因果即修成缘起。又缘起是义。因果是位故。疏。二申今解下。疏文有二。先总明建立。后今释前义下。开章别解。前中五。一总相标立。二显其包含。三彰加所以。四释通妨难。五重显异门。今初意云。略则第十师其言则多。既光统别不摄总。应言法界缘起。总则摄别。不应复存因果理实之言。若取广说。又阙不思议。故云若取前义。应言因果缘起。理实法界不思议为宗。若取次第。应言法界理实缘起。因果不思议为宗。疏。此则摄一总题下。第二显其包含。方字两用。向上则大方。大方无隅即法界故。向下方广。业用是缘起法界故。故云法界总该前二。疏。而法界等言下。第三彰加不思议之所以。拣异余经。故兼引文证。疏。净名但明下。第四释通妨难。即蹑迹为难。谓若加不思议。欲异余经。尚同净名。曾何成异。故为此通彼得业用。不得德相故。故彼经云。有解脱名不思议。菩萨住是解脱。能以须弥之高广。内芥子中等。曾不说言真如具无尽德。佛身不分而遍尘毛之德不可尽等。故彼而为一分。故龙树呼此经为大不可思议经。则显彼为小不思议。不思议虽无大小教中彰之有广狭故。疏。若就题中下。第五重显异门。上来所辩。但明题中已具经宗。若准天台智者释法华经。于一题中有体宗用。今取例释故有三也。疏。互用皆通者。谓不坏性相。则理法界性义名界。若事法界分义名界。若性相交彻。相既即性。分即名性。性即相故。无分即分。故言互通。疏。二显义中曲有四门等者。此门有三。初总标。二别释。三总结。初标可知。别释四章即为四别。疏。第一别开法界等者。此一段疏文有四别。一标章略明。二于中十事下。开章别释。三而此因果互为宗趣者。会通宗趣。然有二意。一者五周。皆以因果为其宗趣。若以修因为宗。得果为趣。举果为宗。令修因为趣。二者所信因果为宗。令得差别因果为趣。举差别为宗。成所信为趣。举差别为宗。令得平等为趣。举平等为宗。融差别为趣。举平等为宗。令成行为趣。举顿成诸行为宗。令信平等为趣。举成行为宗。令证入为趣。举证入为宗。令忘证修行为趣。故言互为。疏。一经始终下。第四结成因果。收前五六七八四师之义。彼皆不出因果故。故此因果不违法界。以是法界成因果故。疏。第二会融因果以同法界下。疏亦有四。一标章。二法界门中下。开章解释。三五对别明下。会通六释。谓不坏因果。及交彻故。四上五周因果下。结归法界。收前衍裕二师。就结归法界中有二意。一归事理法界。谓第五因果即前因果。又前之四对。皆通因果。因果皆有境智等故。又第三对中一种是理。余之九事皆是事摄。故五周因果不出此十。二况因果无性下。会上归于理法界也。疏。第三法界因果分明显示。文亦有四。一总标。二亦有十义下。别释。三此上五对下。会宗趣。如举在缠法界为宗。令得出缠清净为趣。余四例知。四又上五中下。结示法界因果之相。收前光统师。唯初一对。是法界理实。余皆缘起因果。疏。第四法界因果双融下。此门但二。一先标。二别释。今初。由双融故俱离。由双融故混然。离不碍存故云无碍。能存能离故云自在。法界虽通事理。今取理实。故法界为性。因果为相。疏。一由离相下。别释中初二一对但明俱离。三四一对不碍两存。然性则叵坏。但云不泯。相则可坏。故言不坏。五即合其初二。六即合其四三。皆由性相相即故。二对皆不相异。七复合其五六。谓六是于存。五是于泯。正存即泯。故复不异。八即融前因果令同法界。九由同法界因果互摄。十令因果差别之法。一一别摄。已知大意。次随难释。疏。此即相为宗等者。举相意欲令亡。不在相故。后对合上离相。并为其宗。令亡因果者。前离于相。明因果之相本离。今亡因果。令离取相之心。言下九准思者。二中应云举性为宗。令离性为趣。离性为宗。令亡法界为趣。三即离性为宗。不泯性为趣。以性本自离不待泯故。又离性不泯性为宗。令亡法界不碍法界为趣。四以离相为宗。不坏相为趣。相本自离不待坏故。又离相不坏相为宗。令亡因果不坏因果为趣。五离相为宗。不异离性为趣。由性相不异故。若异离性。非真离相故。又离相不异离性为宗。令双融性相俱泯为趣。六不坏相为宗。不异不泯性为趣。若离不泯有不坏者。是定有故。又不坏不异不泯为宗。令俱存现前为趣。七双存为宗。不异双泯为趣。以即泯而存方是存故。又双存不异双泯为宗。令超视听绝思议。不碍见闻言念为趣。然超视听之妙法。则约相说。绝思议之深义。则约性说。八法界性融不可分为宗。令因果各摄法界为趣。九因果各全摄法界为宗。令因果互在为趣。十二位差别皆摄法界为宗。一一行位无尽为趣。疏。上之四门下。第三总结。于中有四。初以体用收之。体即前性。用即前相。二又初即因果下。以宗中十一字收之。三既以第四融前。则四门一揆者。总融四门。四故即照下。会归心观。在法为离。在心为遮。在法不坏。在心为照。遮即初之二门。照即三四二门。然初遮是即照之遮。次照是即遮之照。五即双遮。六即双照。七即正双遮。而正双照。八即四门一揆。圆明一观。九十随一句中。具摄前四。亦同一观。又十门齐鉴曰照。无心于十曰遮。双照照前照遮。双遮遮前遮照。言亡虑绝。了了分明。故上十门圆明一观。方契十门之旨。合上四门之宗。希领文系之表也　　　　大方广佛华严经随疏演义钞卷第十四　　　　大方广佛华严经随疏演义钞卷第十五　　　　唐清凉山大华严寺沙门澄观述　　疏。第七部类品会下。此章有二。先辩来意。后于中四下。开章解释。疏。摩诃衍藏是文殊等者。即结集法藏经说。有三阿难。一阿难。此云庆喜。持声闻藏。二阿难跋陀。此云喜贤。持独觉藏。三阿难伽罗。此云喜海。持菩萨藏。但是一人随德名别。由此阿难多闻。闻持其闻。积集三慧。齐备文义。并持于三藏教总持自在。于铁围山间者。纂灵记说。然此记本是藏和尚制。后经修饰。其间经论所无。皆问日照三藏。乃西域相传耳。而纂灵记及刊定记。皆言智度论说。未见其文。金刚仙论亦同此说。云佛记铁围山外二界中间。召集阿罗汉八十亿那由他。菩萨无量无边恒河沙等结集。疏。龙树菩萨往龙宫。见此大不思议经。有其三本等者。纂灵记引真谛三藏西域记说。龙树别传亦说入龙宫见经之缘。广如别说。然龙树案七卷楞伽经。如来记云。大慧。汝应知善逝涅槃后。未来世当有持于我法者。南天竺国中大名德比丘。厥号为龙树。能破有无宗。世间中显我无上大乘法。得初欢喜地。往生安乐国。唐三藏西域记。亦广说其行迹。疏。遮拘槃国有其具本者。案隋开皇三宝录。其于阗东南二千余里。有遮拘槃国。彼国王历叶相传。敬重大乘。诸国名僧入其境者。并皆试练。若小乘学者即遣而不留。摩诃衍人请留供养。王宫内有华严摩诃般若大云等经。凡一十一部并十万偈。王躬受持亲执户钥。香华供养种种庄严。悬诸彩幡。间以时果。诱诸王子使入神拜令其回向。又此国东南可二十里有山。其内置华严大集。方等宝积。楞伽方广。舍利弗陀罗尼。华聚陀罗尼。都萨罗藏。摩诃般若。大云等经。凡一十一部皆十万偈。国法相承传宝守护。初东晋有沙门支法领。志乐大乘。捐躯求法。裹粮抗策。以至遮拘槃国。竭诚请祷。遂得华严前分三万六千偈。赍来至此。即东晋朝所译是也。然而龙树具本以从上升。法领半珠遂行东土。圣凡证异。华梵音隔。修途阻绝。妙旨沦湑。落简遗编。仅传兼半。又案今于阗所进。盖逾四万偈。其晋经第一会所说。华藏世界文多阙略。取悟无由。至八十卷烂然可见。虽十万之偈未全。已四万之文多具。即上略本也。疏。即海云所持者。是善财第三善友。如六十二经。疏。不思议法品者。教起因缘法尔因中已引。疏。色与非色言与非言等者。色与非色对声名等。谓为体中。以声为体。即色蕴摄。名等为体。即非色蕴故。今并不可定之。言非言等。兼对诸法显义体。声名句文并属于言。诸法显义功即非言等。今异界类别故不可定之。疏。七十三名圆满因轮者。晋经。但名圆满修多罗。此是大愿精进力夜神叙昔为善伏太子救于狱囚。半月行施就戮时临。如来入会为说此经。第二品会差别中二。初总明。后今经九会下。别辩。于中先明会别。后今有三十九品。下彰品不同。今初言九会者。下随文释。中具列。今当略示。谓初三会各有六品。四有四品。五有三品。六有一品。七有十一品。八与九各唯一品。故三十九。言九会者。第一菩提场会(从第一经至第十一)第二普光法堂会(从第十二至第十五)第三忉利天宫会(从第十六至第十八)第四夜摩天宫会(从第十九至二十一)第五兜率天宫会(从第二十二至三十三)第六他化自在天会(从第三十四至三十九)第七重会普光法堂会(从第四十至五十二)第八三会普光明堂(从第五十三至五十九)第九逝多园林会(从第六十尽第八十)其九会名至下疏辩。疏。言三十九品者。以会会之。中各有序正等故。次第云何。第一会有六品者。一世主妙严品。二现相品。三普贤三昧品。四世界成就品。五华藏世界品。六毗卢遮那品。第二会六品者。第七名号品。八四谛品。九光明觉品。十菩萨问明品。十一净行品。十二贤首品。第三会六品者。第十三升须弥山顶品。十四须弥顶上偈赞品。十五十住品。十六梵行品。十七初发心功德品。十八明法品。第四会四品者。第十九升夜摩天宫品。二十夜摩宫中偈赞品。二十一十行品。二十二十无尽藏品。第五会三品者。第二十三升兜率天宫品。二十四兜率宫中偈赞品。二十五十回向品。第六会一品者。即第二十六十地品。第七会十一品者。第二十七十定品。二十八十通品。二十九十忍品。三十阿僧祇品。三十一如来寿量品。三十二诸菩萨住处品。三十三佛不思议法品。三十四如来十身相海品。三十五随好光明功德品。三十六普贤行品。三十七如来出现品。第八会一品者。即第三十八离世间品。第九会一品者。即第三十九入法界品。所以前后次第尔者。夫圣人设教。必有其渐。将欲命乎微言。先说三种世间严事。为九会之都序。起大法之原由。故受之以世主妙严品。同诸经之序分。二由致既彰。将陈正说。众海兴念。举其问端。如来将酬。先现瑞相。口光远召菩萨来仪。毫光普烛示说法主。震动刹网。以警群机。佛前现华。表说依果。白毫出众彰教从佛流。总为说法之端倪。故受之以如来现相品。三现相既著。法主将宣。如来长子。即普贤菩萨。毫光既示。悬解圣心。欲显难思。先明入定。内观事理外鉴根宜。上感佛加下为物轨。故受之以普贤三昧品。四既入至定。诸佛赞扬。定起发言。言必真当。先陈如来依报。总说刹海源由。故受之以世界成就品。五成就乃总明刹海。次别彰本师昔所严净。安布成立。无尽庄严。量等虚空。尘含法界。故受之以华藏世界品。六依报殊胜必有所因。其犹源远。流长根深果茂。故说昔为太子历事难思。备修胜因。严净刹海。即举人显法。故受之以毗卢遮那品。上之六品。总明所信因果。为第一会。亦名举果劝乐生信分也。次第二会有六品者。七由上所信方举依果。欲起深信复须识正。故先明如来三业正报。谓身语意。身是其总故先明之。应物成身随宜立号。故受之以如来名号品。八言随物欲广说法轮。展四谛之法门。名周法界。一一世界各有四百亿十千之名。故受之以四圣谛品。九身语既彰。意业将显。意玄叵测仍带身明。故足轮放光照事警物。文殊普遍说智光明。双照事理警令悟入。身智二照合为一光。令二觉齐圆。故受之以光明觉品。十上之三品。复为所信正报之果。次当正说十信法门有解行德。先明解穷玄智。谓十甚深十首菩萨。互相激扬。故受之以菩萨问明品。十一既有正解。复须正行历境造修。悲智双运无障不寂。故受之以净行品。十二解行既圆。便成胜德住于圆位。以圆功德而自庄严。以圆力用建立众生。贤首说此。故受之以贤首品。上之三品。明十信法。第三会六品者。第十三由上十信已周。将说十住。故不动觉树而升释天。体用无方赴于物欲。其犹澄江一月三舟共观。一舟停住二舟南北。南者见月千里随南。北者见月千里随北。停舟之者见月不移。是为此月不离中流而往南北。如来应现类此可知。即体之用无不普周。去住在缘佛无动静。不动而遍。以赴彼机。故受之以升须弥山顶品。十四既至彼天。菩萨云集赞扬佛德。显住体深玄。故受之以须弥顶上偈赞品。十五感应已交。正陈所说。明信满入位得正定心。以深般若住于真理。故受之以十住品。第十六十住。是位别行不同。若欲通修。皆须净行。故观十种境入甚深观。观法尽也。正法当兴。惑智亡也。真智方起。修佛十力。起四等心悲智双流。初发心时便成正觉。故受之以梵行品。十七行位既具。次彰胜德。十住之德后后过前。但明初住以况于后。初发心住德已难量。由无分齐等虚空界。举斯胜德劝物发心。故受之以初发心功德品。十八自分已圆。将趣十行。说于明门。以为胜进。故受之以明法品。第四会四品者。第十九上之六品十住已圆。将欲说行。亦须赴感。故受之以升夜摩天宫品。二十佛既赴感助化赞扬。显十行体。皆依佛智故受之。以夜摩宫中偈赞品。二十一由致既彰。正说中贤十行之位。故受之以十行品。二十二自分已终欲阶后位。蕴积众行。拟将回向。故受之以十无尽藏品。第五会三品者。二十三前第四会行德既具。将说回向说主赴感。故受之以升兜率天宫品。二十四十方云集助化赞扬。显回向愿。皆依佛智。故受之以兜率宫中偈赞品。二十五由致既彰。正说上贤十向之行。谓回向三处而无障碍。大悲普覆故回向众生。大智上求故回向菩提。入理双寂故回向实际。三无前后大愿普周。故受之以十回向品。上之三品已周。上贤离进趣相更无胜进。第六会一品者。即第二十六十地一品。谓上之三会三贤既具。解行愿周。亲证真如。有十重胜德。如地普载生成万物。若四河入海同趣佛智。宝珠十德渐渐增修。大地十山嶷然高出。大海十德。德德该通。为诸如来微妙智业。故受之以十地品。第七会十一品者。第二十七十定品。谓十地既满将成正觉。十地胜进立等觉名。等觉法门量同法界。略申数义以显深玄。先明十定穷尽法源。能为通用智慧之本。故受之以十定品。二十八依定之用量周法界。故受之以十通品。二十九定通难量特由智极。故终明智慧玄奥宏广。故受之以十忍品。忍即智也。三十定通智用一一难量。若欲校量非数能数。故须历数至不可说。积不可说以至十重。校量等觉功德难知。以况妙觉位德微细。阿僧祇为大数之首。故受之以阿僧祇品。三十一僧祇所说微细难知。念劫圆融刹那莫穷其际。尘刹该摄一尘。有无尽普贤。今略陈指事。明穷一切时。故受之以如来寿量品。以劫为日。后后倍前。刹劫难穷。佛寿亦尔。故云寿量品。三十二复明遍一切处。上就实。说尘尘皆是诸佛菩萨所居。今指事就粗。令归心有在。故受之以诸菩萨住处品。三十三佛不思议法品者。上之六品辩等觉法门。等觉义周。终明妙觉。妙觉之果略有二义。一名不可说。二可寄言。寄言之中复有二义。一差别说。二平等说。差别说者。即次下三品酬前诸因。因果别故。初总明佛德迥超言念。故受之以佛不思议法品。三十四次辩身相普周。总有十莲华藏世界海微尘数相。一一相用遍周法界深广难测。故受之以如来十身相海品。三十五大相既尔。随好更多。一一好中有多光明。一一光明用周法界。破地狱苦生兜率天。三重顿圆十地速满。彰其功用。故受之以随好光明功德品。三十六上皆差别因果。次有二品明平等因果。谓因无异果之因。果无异因之果。因果交彻。平等不二。不二而二。因果历然。因即普贤行门。故受之以普贤行品。三十七明果。即十门出现性起圆融。故受之以如来出现品。上之六会。总辩修因契果。生解分竟。第八一会。唯一品者。即离世间品。由上差别平等因果生解既终。今摄解成行。六位顿修辩二千行门一时齐起。而处世无染。故受之以离世间品。第九会唯一品。即入法界品。近望上文。大行既具。则证法界。远取诸会。信解行愿本在于证。依人证入。故次辩之。如来自入师子频申三昧。即果法界。令诸大众顿证法界。善财历位渐证法界。渐顿该罗。本末融会。皆证法界。故受之以入法界品。是知无尽教海。唯证相应。无尽法门自此略毕。故末偈云。刹尘心念可数知。大海中水可饮尽。虚空可量。风可系。无能尽说佛功德。此则言思道断矣。故三十九品条贯真诠。令无尽法门宛如在目。故云今经有三十九品。疏。初会六品彼经唯三十四下。辩晋经有阙开合可知。疏。第三明支类等者。支即支流。支者分也。亦如树枝从一树身分出枝分。本即华严故。此中言流。如从一池流出诸泒。大部如池别行如泒故。类即流类。此中言流。取相似流类之义。谓余别行经。不从大部分出。义势相似。即今经流类故。疏。小十住经者。以古德译十地亦云十住。或云十住地。今言小者。即地前十住。今言大者。即十地经。非以卷少为小等。疏。渐备一切智德者。一切智即佛智。十地即佛智中十德。如海十德。以十地之法。后后深于前前。故云渐备。故地影像中。明十地行相。次第现前能趣入一切智。智即渐备义。又如阿耨达池。流出四河。复更增长乃至入海。又如宝珠十德后后过前。皆渐备义。疏。无边功德经者。以前刹之劫。为后刹之日。后后胜前前。明功德无边矣。疏。罗摩伽即入法界之梵语。罗者此云离垢染。摩者转义。伽者一合义。谓离垢染转。即净法界。一合即入义。疏。二明流类等。疏文有二。先正明是类非本部之支泒。后或是别行彰有支义。古德见今经所无。将为流类。本部来既未尽。是此别行复何可定。多闻阙疑。故云未敢详定。疏。三北齐刘谦之等者。及与灵辩并如纂灵记。下当重出。但今云行道一载。即是传文。若准论序不言年数。又但云于悬瓮山嵩岩寺。顶戴华严经。勇猛行道足破血流。膝步殷勤。精微感悟。不言清凉。多是随方之人欲美其处。故取太原当处明之。传既云在清凉。必托胜境。况传中所明。经历数处方终百轴。第八传译感通疏。佛度跋陀罗。此云觉贤等者。案纂灵记。本姓释氏。迦维罗卫国人。甘露饭王之苗裔。觉贤三岁而孤。八岁丧母。为外氏所鞠。从祖鸠摩利闻其聪敏。乃度为沙弥。同学一月诵习。贤乃一日当之及受具戒。博览群经多所综达。少以禅律驰名。尝与同学僧伽达多游处积年。知其已证不还果。常愿游方以弘至化。会秦沙门智严至罽宾国。问彼国僧谁可流化东土。咸云贤可。贤本受禅业于佛大仙。佛大仙时亦在罽宾国。智严求人东化亦谓严曰。可以振维僧徒宣授正法。即贤其人也。严即披诚至请。贤遂默而许焉。于是辞师东迈。涉路三载。寒暑备经艰危罄受。或层岩四合鸟道跻云。或连冰千里。风行雪卧。每清晖启曙即潜伏幽林。皓月良霄乃奔波永路。飞梯架迥扪索凭虚。危惧日寻。资粮时绝。至于交址渐达夷途。附舶海行。备经危险。方达青州东莱郡。闻罗什在长安。欣然而诣。后游东晋。至安帝义熙十四年。吴郡内史孟顗。右卫将军褚叔度。请译此经别造净室。其年三月十日起首。贤乃手执梵文。共沙门法业慧严等百有余人。于道场寺诠译。指文会理通言适妙。故道场寺犹有华严堂焉。永嘉六年卒。时春秋七十有一。手屈三指明得阿那含果。余广如传。业公未详氏族。风格秀整。学无常师。遍阅群教。每以为未能探微照极。常怏然不足。后遇觉贤请译华严筹咨义理。数岁之后廓然有所通悟。因顾其友人曰。圣教司南于是乎在。遂敷弘幽旨郁为宗首。著旨归两卷。见行于世。今不见本者。以希声初启未遑曲尽。时月淹久故多废替。慧严慧观。即什公八俊之二。笔格高简经论深博。备于僧史。疏。谢司空寺者。即道场寺。从檀越呼之。严观二德并此寺僧。疏。今润州兴严寺者。晋时称南扬州。其境广阔。今分出为润州耳。疏。日照三藏者。住摩诃菩提及那烂陀寺。风仪温雅。神机朗逸。负笈研精。琢玉成器。属玄奘三藏传教东归占风圣代。以永隆初至自京师。高宗弘显教门。诏会龙象。道成律师薄尘法师等十大德于魏国西寺。翻译经论。时有贤首法师。先以华严为业。每叹大教阙而未圆。往就问之。果云赍第八会文来至此。贤首遂与三藏对校。果获善财求善知识。天主光等十善友文。乃请译补阙。复译密严等经十有余部合二十四卷。垂拱年中。右胁而卧。无疾而终。门人等建塔于龙门山伊水之右。后梁王武三思奏请置伽蓝。制以香山为名。月殿陵烟。波涵倒景。珠幡散迥。影入飞云。工不日成。乃回天眷。法门盛事。今古莫俦。疏。三证圣元年于阗三藏实叉难陀等者。具如开元释教录第九。证义译文僧。总一十三人。俗官五人。弘景禅师有表。案经序中。本于大遍空寺亲受笔削。故表云。陛下亲临法座焕发序文。自运仙毫首题名品。七曜垂象。景丽于三明。八体成文。光敷于五义。法宝分行而错落。净华入贯而昭彰。九会真诠。词中悉现。百城奥旨字下皆明。疏。其文之要至下当辩者。八十卷初。疏中具明。意云。第七十七末。善财自云。我以文殊故。见诸难见者。彼大功德尊。愿速还瞻近。七十九末。弥勒广示后友。赞文殊德。令往问文殊。又云善男子。汝当往诣文殊师利善知识所。而问之言。菩萨云何学菩萨行。云何入普贤行门。云何成就。云何广大。云何随顺。云何清净。云何圆满。善男子。彼当为汝分别演说。何以故。文殊师利所有大愿。非余无量百千亿那由他菩萨之所能有等。广赞竟。次结云。善男子。汝应往诣文殊之所莫生疲厌。今既无彼文殊。案顶十五行经。则令弥勒记言为虚。善财。不依弥勒之教。先来拟往。复违昔心。又阙智照无二相文。则令后见普贤亦无因起。故今有之。诸过皆离。故云其文之要。文续义连。疏。二明传通感应下。此段疏文分三。初正辩感应。二出感应所以。三感庆逢遇。初中有六。一翻译。二造论。三书写。四读诵。五观行。六讲说。今初。晋译微言双童现瑞者。谓初于道场寺译经。堂前池内。每日有二青衣童子。从池中出捧香散华。举众皆见。又以此经久在龙宫。龙王庆此传通故。令龙子给侍。亦有善神护诸左右。故下云冥卫昭然。疏。唐翻至教甘露呈祥。则天梦。普天降甘露。故经序云。甘露流津。预梦庚申之夕。膏雨洒润。后覃壬戌之辰。以其十四日辛酉初译。前后各有一日感微。疏。冥卫昭然下。成上二译。此句成上晋译。如上已引亦有善神执戟卫护左右故。言亲纡御笔者。即成上唐译。然事即因讲。以则天序云初译之日。梦甘露以呈祥。又是讲新译华严经。故入译经之中。传云。新经初译之后。佛授记寺诸大德。请藏和尚讲。敕令十月十五日开讲便即入文。至十二月十二日晚上讲。讲至华藏世界海震动之文。其讲堂内及寺院中。忽然震动。于时道俗数千共睹。叹未曾有。三藏法师实叉难陀。及当寺大德明诠律师德感法师。述兹灵应具以奏闻。都维那慧表署状为首奏闻则天。以圣历三年腊月十九日。则天后亲运御笔批云。省状具云。昨因敷演微言。弘扬秘赜。初译之日。梦甘露以呈祥。开讲之辰。感地动而标异。斯乃如来降迹。用符九会之文。岂朕庸虚。敢当六种之应。披览来状。欣畅盈怀。宜付所司颁示天下。此批及状具如别录。故云亲纡御笔。疏。论成西域等者。即世亲菩萨西域记云。世亲菩萨是无著之昆弟也。性与聪敏良缘未具。遂以小乘为业。三端妙耸峻若霜峰。四辩横分。利如星剑。无著知小乘权教接引下机。慰疲俗而置化城。诱穷子而持粪器。遂设方便托病在床。令唤世亲示将去世。世亲闻已。不日至焉。无著见之。广说病源。因开大教云。及吾未死之间读吾所习经典。世亲即读华严。乃见毗卢法界普贤行海。如日光而总照。若帝网之相含。因生信悟叹曰。可取利剑断吾舌根。用明裨赞小乘之失。兄止之曰。如人因地而倒。亦因地而起。昔日以舌毁于大乘。今可将舌以赞大乘。遂入山披览大乘。造十地论。论成之日大地遍震光明洞然。国主自谒曰。得阿罗汉等果耶。答曰未得。既未得圣果。何以地动。答曰。贫道小年不信大乘。今者良为造大乘论。而得地动。故云地震光流。疏。志彻清凉感通玄悟者。此有二人。一刘谦之。二灵辩法师。初中传云。北齐太和年中。第三王子。于清凉山。求文殊师利菩萨。烧身供养。其王子下有阉官刘谦之。自叹形余。又睹王子焚躯之事。乃奏乞入山修道。既谐所欲。遂赍此经一部。昼夜精勤礼忏读诵。心祈妙德以希冥祐。绝粒饮水垂三七日。形气虽微而丹恳弥著。忽感髭鬓尽生复丈夫相。神彩通悟。洞晓幽旨。覃思精修。爰造斯经之论。始终纶综。凡六百卷。遂以奏闻。高祖敬信有倍常日。华严一教。于斯转盛。言灵辩法师者。传云。后魏沙门灵辩。太原晋阳人。宿殖胜善常读大乘。及见车严偏加钻仰。乃顶戴此经。入清凉山寺求文殊师利潜护。凡历一岁足破血流。肉尽骨穿。忽闻空中谓之曰。汝止汝止。但思惟此经。于是披卷豁然玄悟。后熙平元年岁次大梁正月内于清凉寺。敬造华严论。演义释文一百卷。穷微洞奥。至二年初。徙居悬瓮山嵩岩寺造毕。余具如传。若准论序。但云在悬瓮感通。今据传文故。亦清凉感通玄悟也疏。其书写则经辉五色者。后魏安丰郡王延明。中山王元熙。并以宗室英灵博通归一。虔心无上稽首圆宗。以香和墨。写华严经一百部。金字华严一部。皆五香为藏。七宝为函。静夜良辰清斋行道。即放神光五色照曜堂宇。众所咸睹因而发心。不可胜纪。疏。楮香四达者。即僧德圆。不知氏族。天水人也。常以华严为业。读诵受持妙统宗极。遂修一净园种诸谷楮。并种以香草杂以鲜华。每一入园必加洗濯。身著净衣溉以香水。楮生三载香气四达。后别立净室书写此经。才书数行。每字光发照明院宇。又神人执戟现形警卫。又有青衣梵童无何而至。手执天华亦申供养。余如传说。疏。冬葵发艳者。即邓元爽。华阴人。证圣年中。爽有亲故暴死。经七日却苏。说冥中欲追爽。爽甚危惧蒙彼使命令写华严。写竟。爽母坟侧先种蜀葵。至冬已悴。一朝华发璨然荣茂。乡闾异之。乃为闻奏。则天皇帝为立孝门。疏。瑞鸟衔华者。僧法诚隐居蓝谷。后于南岭造华严堂。藻洁中外庄严既毕。乃图画七处九会之像。乃屈弘文馆书生张静敬写之。诚亦亲执香炉专精供养。后感瑞鸟。形色非常衔华入室。旋绕供养再三往复。经成之后精心转读者。多蒙感祐。疏。读诵则眇然履空者。隋禅定寺僧慧悟。京兆人。常与一僧同在终南栖隐。慧悟受持华严。一持涅槃。木食岩栖各专其业。忽有一人。无因而至。拜跪问讯。问讯既讫云。请一师就宅赴斋。二人相推。彼曰。请华严。法师悟因随往。乃是山神。请千罗汉皆推之于上。食讫皆飞空而去。神呼一童令侍。乃入师口中。因便得通还归取经。辞其友僧眇然而去。广如传说。疏。焕若临镜者。即僧辩才。不知何许人。幼事裕法师。以华严为业。久而不悟。乃护净造香函盛经。顶戴行道。凡经三载。遂梦普贤指授玄义。因忽成诵焕如临镜。疏。每舍舍利者。即樊玄智。安定人。弱岁修道于京城。南投杜顺和尚。顺令诵华严为业。劝依此经修普贤行。每诵经时。口中频获舍利。前后数百粒。疏。适会神僧。即苑律师。京兆延兴寺僧。以贞观初。途经[溧-木+(革*月)]桥舍于逆旅。日既将夕。因而寓宿。俄有异僧仪服粗弊同至。主人别房而止。遂命醇醪良肉快意饮啖。律师持洁。勃然秽之。其僧食已乃嗽以灰水。闭户而诵华严。俄终一轴。苑乃束身抱愧侧听玄音。未至五更便终六帙。苑深自悔责。悲泣交怀。入房礼忏。因而分袂。不告名字。莫知所之。疏。踊地现金色之身者。即慧祐法师。京崇福寺僧。戒行精苦。事俨和尚。专以华严为业。每清景良宵焚香专诵出现一品。后时忽见十余菩萨从地踊出。现金色身皆放光明坐莲华座。合掌敛念听诵此品经。经了便隐。疏。升天止修罗之阵者。即般若弥伽。于阗国沙弥也。甚有戒行每诵华严为业。忽有一人合掌窃谓曰。诸天令弟子奉请法师。请师闭目。遂至天上。天王跪而请曰。诸天今与修罗斗战。屡被摧衄。今屈法师。诵华严经。希望法力加护。弥伽如其所请。乘天宝辂。执天幢幡。心念华严。以诸天众对彼勍敌。修罗见之。忽然溃散。须臾送归。身染天香。终身不灭。疏。观行则无生入证偈赞排空者。即解脱和尚。姓邢氏。岱州五台县人。七岁出家志业弘远。初从介山抱腹岩慧超禅师处。询求定舍。超有知人之鉴。识其才器。告众曰。解脱调习融明。非尔辈所邻。未几而大启悟。后于五台西南佛光寺立精舍。读华严。复依经作佛光观。屡往中台东南华园北古大孚寺。求文殊师利亲承言诲。菩萨告曰。汝今何须亲礼于我。可自悔责必当大悟。后因自求。乃悟无生。兼得法喜。遂慨兹独善思惟广济。祈诚大觉请证此心。乃感诸佛现身说偈曰。诸佛寂灭甚深法。旷劫修行今乃得。若能开晓此法眼。一切诸佛皆随喜。解脱更问空中寂灭之法。若为可说得教人耶。诸佛即隐但有声告曰。方便智为灯。照见心境界。欲究真实法。一切无所见。又尝本州都督请传香授戒。法事既毕。将俟东归。都督及众送至城东。日云暮矣。思欲焚香。乃闻城上空中声曰。合掌以为华。身为供养具。善心真实香。赞叹香烟布。诸佛闻此香。寻声求救度。众等勤精进。终不相疑误。故云。偈赞排空。余广如传。然或即大圣化身事难详究。德广化博未之有也。疏。海神听而时雨滂沱者。即僧道英。姓陈氏蒲州人。年二十二亲为之婚娶。五载同居。誓不相触。后于并州炬法师筵下。听华严经。便落[髟/米]入太行山柏梯寺。修行止观。曾属亢旱。讲华严经以祈甘泽。有二老翁各二童侍。常来在座英每异之。后因问由绪。答云。弟子并是海神。爱此经故共来听受。英曰。今为檀越讲经请下微雨。神乃敕二童。童便从窗孔中出。须臾滂霈。远近咸赖焉。二翁拜谢。倏然而灭。故云海神听而时雨滂沱。其行迹绝多。亦广如传说。疏。天童迎而大水弥漫者。即隋朝僧灵干。姓李氏狄道人。依衍法师出家。年十八能讲华严。住兴善寺为译经证义沙门。后遇疾而死。数日乃苏云。住兜率天见休远二法师。并坐华台光晖绝世。谓干曰。与我报诸弟子。后皆生此。干志奉华严。常依经作华严观及弥勒天宫观。至于疾甚目睛上视。若有所见。沙门童真问之。答曰。向见青衣童子。引至兜牵天宫。而天乐非久终堕轮回。莲华藏。是所图也。言终气绝。须臾复苏。真问何所见耶。干曰。见大水遍满华如车轮而坐其上。所愿足矣。言绝而逝。故云尔也。疏。讲说则华梵通韵者。即宋朝求那跋陀罗。唐言功德贤。中天竺人。初学五明诸论。靡不该通。后崇佛法深入三藏进学大乘。大乘师试令探取经匣。即得华严。师喜之。令其讲说。元嘉十二年至广州。刺史车朗奏闻。太祖遣使迎接。南谯王义宣等。并师事之。集义学沙门七百余众。谯王欲请讲华严经。以华言未通有怀愧叹。即朝夕礼忏。虔请观音以求冥应。遂梦有人执剑持一人首。来至其前曰。汝何忧乎。于是具陈上事。即刎却陀首。便置新头语令回转得无痛耶。答曰。不痛。豁然便觉。备悟华言。遂讲华严至数十遍。余如传说。疏。人天共遵者。即魏勒那摩提。此言宝意。中天竺人。博闻赡学通诵一亿偈经。尤明禅性。以正始初。至洛阳译十地等论二十四卷。意神理摽峻。慧悟绝伦。领受华音。妙穷清切。帝每令讲华严经。精义频发。尝处高座。忽有持笏。执名者。形如大官云。天帝令来请法师讲华严。意云。法事所资独不能逮。都讲焚香。维那梵呗。咸亦须之。讲席众僧悉皆同见。意熙怡微笑告众辞诀。奄然卒于法座。都讲等僧亦同时殒。故云人天共遵。疏。洪水断流者。即僧法顺。俗姓杜氏。京兆杜陵人也。操行高洁。学无常师。以华严为业。尝居山日将欲种葵。地多虫蚁。乃巡疆定封。虫便外徙。尽力耕垦。一无所损。三原县人自生聋哑。顺乃召之与语。应言便愈。因诣南山属黄渠泛溢。止之断流徐步而过。将终之日。普会有缘声色不渝。言终而逝。葬在樊川北原。今全身塔。在长安南华严寺。事迹颇多。别传云。是文殊化身。疏。神光入宇者。即藏和尚。僧法藏字贤首。俗姓康氏。康居国人。初贤首母梦异光而孕此。为一光。及生而志慕无上。年十七辞亲。求法于太白山。后慈亲不愈归奉庭闱。绵历岁时能竭其力。时俨法师于云华寺讲华严经。贤首至中夜忽见神光来烛庭宇。贤首叹曰。当有异人发弘大教。及明乃遇俨和尚。自是伏膺深入无尽。此为二度神光入宇。又后于云华寺讲。有光明现从口出。须臾成盖众所知见。又是神光正取言同。即第二节神光入宇。取其讲时即第三节。语其生瑞兼第一节。故云神光入宇。余如别传。疏。良以一文之妙摄义无遗下。第二明感应所以。于中四句。初上一句正辩所以。以一文一偈摄义无遗。极圆妙故。故普贤菩萨告善财言。我此法海中无有一文。无有一句。非是舍施转轮王位而求得者。非是舍施一切所有而求得者。释曰。以一是一切之一故。称性之一也。疏。故一偈之功下三句。辩其功能。亦是感通之事初一偈之功能破地狱者。纂灵记云。京兆人。姓王名明干。本无戒行。曾不修善因患致死。被二人引至地狱。地狱门前见一僧云。是地藏菩萨。乃教诵偈云。若人欲了知三世一切佛。应当如是观。心造诸如来。菩萨授经已。谓之曰。诵得此偈。能排汝地狱苦。其人诵已遂入见王。王问。此人有何功德。答云。唯受持一四句偈。具如上说。王遂放免。当诵此偈。时声所至处。受苦之人皆得解脱。后三日方苏。忆持此偈。向诸道俗说之。参验偈文。方知是华严经。夜摩天宫无量菩萨云集所说。即觉林菩萨偈也。今经偈云。若人欲了知三世一切佛。应观法界性一切唯心造。大意是同。意明地狱皆由心造。了心造佛地狱自空耳。既一偈之功能破地狱。何况一卷一品一部之玄微。愿思此言勉夫传诵。疏。盥掌之水尚拯生灵者。即长耳婆罗门。僧弥伽多罗者。师子国第三果人也。麟德年初来仪震旦。高宗大帝甚加尊重。处于禁中岁余供养。多罗请寻圣迹。遂往清凉山礼敬文殊师利。因出至西太原寺。时属诸僧转华严经。乃问曰此是何经。答是华严。多罗肃然改容曰。不知此处亦有是经耶。合掌欢喜赞叹久之。言曰。此大方广功德难思。西国相传。有人读此经以水盥掌。所沾虫蚁而舍命者。皆得生天。何况受持读诵观察思惟者欤。故云尔也。疏。读诵思修功齐种智者。上辩盥掌之水。今明读诵思修功至齐佛。即十地经。解脱月先问也。初金刚藏云。佛子。此集一切种一切智功德菩萨行法门品。若诸众生不种善根不可得闻。解脱月菩萨言。闻此法门得几所福。金刚藏菩萨言。如一切智所集福德。闻此法门福德如是。何以故。非不闻此功德法门。而能信解受持读诵。何况精进如说修行。是故当知要得闻此集一切智功德法门。乃能信解受持修习。然后至于一切智地。释曰。闻尚齐于种智。何况读诵思修不可量也。经虽举闻为显胜故。意通思修故。疏云。读诵思修功齐种智耳。疏。宿生何幸下。第三感庆逢遇可知。余诸感通具于传记者。上来所引。粗举数条耳　　　　大方广佛华严经随疏演义钞卷第十五          
