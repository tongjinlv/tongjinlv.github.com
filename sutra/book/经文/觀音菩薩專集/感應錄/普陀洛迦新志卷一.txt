　　　　普陀洛迦新志卷一　　　　彭泽许止净敬述　古翁山王亨彦辑　　　　本迹门第一（此门即观世音菩萨本迹感应颂正文。其单行本，有注并经证，分四卷。已刻木板作四册，于南京三汊河法云寺流通。又排铅版作二册，于上海中华书局，已印八万余部。纸型现存苏州穿心街报国寺内弘化社。今列于山志之首，仅录正文，统为一卷。）　　原夫真如法界，本无生佛之名。幻起无明，遂有升沈之判。众生愚昧，火宅嬉游。大士慈悲，垢衣粪埽。作无畏之施主，为极乐之导师。遂使王臣崇奉，争投甘露之门。士女皈依，齐拜莲华之座。但经藏浩博难稽，而野史流传失实。致令普门妙义，未获宣扬。净土圆音，难臻信仰。爰体佛心，敷陈本迹。永令浊世，大作光明。志本迹。　　　　此门颂文分三：初叙意，二正颂，三结劝回向。　　今初叙意。明作颂之缘起，为全篇总冒。分四段：初颂大士悲智双修；次颂大士以古佛应世，故名震十方；三颂大悲救苦为急，故娑婆缘重；四据经正讹，令起正信，为作颂之缘起。　　尝闻诸佛无身，而般若实为其母。菩提非树，而大悲自发其芽。故法身解脱，非智慧不得圆融。本智万行，惟慈悲始能和会。是以自他不二，明极即是如来。因果交参，行深实惟菩萨。（李长者注华严，谓观音表悲，自在表智。且悲智二字，总该一切佛法理事各门，故以冠首。）然而地入现前，犹惭四摄。位居不动，尚待三加。岂非出缠之智障易生。入俗之愿王难见乎！惟大士寻声救苦，寄号观音。断惑证真，得名自在。称为捻索，实遇无空过之辞。号作应声，有感而遂通之义。本正法明而作佛，原为释迦之师。具千光眼而度生，又作弥陀之辅。（此因出悲智二名，顺点出其他各名，俾世俗得知其远本。）愿深无量，与毗卢同称丈夫。德举一毛，虽普贤莫知边际。故刹那称念，等百千亿兆之如来。偶尔受持，胜六二河沙之菩萨。信乎名号尊贵，难可得闻。梵释天人，皆应生敬也。（此从大悲经，言菩萨以至天龙，皆应恭敬，引起娑婆缘重。）惟是华藏无尽，娑婆之苦集偏多。极乐易生，菩萨之慈哀尤切。故尘刹现身，而此号施无畏者。莲邦补处，更来兹摄念佛人。为世间作眼目，曾昭皎日之光。唯海上多圣贤，乃属白华之寄。盖以众生业重。一子情殷也。庸是珍宝舍身，王臣供奉。香花稽首，妇孺归依。致崇祀者，五百身而有余。纪感应者，千万言而不足。但文人记载，善籍原多。而野史流传，讹言亦众。或称舍身之王女，或谓服气之神仙。或疑帝释之臣僚，或误面然之形像。虽传述不失于尊崇，而名位实邻于诬谤。爰据契经，广陈本迹。欲令善信，共结法缘。（此从缘重，致多讹传，特据经作颂，俾得正信。欲究或称舍身之王女以下各讹，宜阅此颂单行注本，群疑自释。）　　　　二正颂，分二：初颂往劫本迹，以显道大德宏。二颂此方感应，以显悲深愿重。　　今初颂往劫本迹，以显道大德宏。内分二大段：首修证，次应化。○修证门复分二段：首发心，颂受记经之往昔因缘。次证圣，颂楞严经之圆通章。○应化门复分二段：首释迦佛前应化，颂悲华经发心受记。次佐释迦佛应化，内分六小段：一教悲，颂华严经善财二十七参章。二教智，颂心经。三神咒，颂十一面咒经，消伏毒害咒经，不空罥索经，大悲咒经，并其他各咒经。四受记，颂受记经。五观想，颂观经之华座观，及观大士身相文。六礼敬持名，颂法华经普门品，楞严圆通章之十四无畏，并观经之接引文。　　夫学者欲求作佛，首重发心。不修广大之因，岂获真常之果。菩提一发靡涯，福德乃能无量。故华藏大众，屡叹其难。净土往生，又言其易。欲求大士之发心，乃溯空王之往劫。粤有刹名德聚，佛号金光。有威德之明王，闻如来之法印。在园观中，入于三昧。见莲华内，化生二童。证一切之法空，为三际之坐断。名无真实，说是假施。偶呈宝意之名，同礼金师之佛。问香华之供养，福德谁多。知尘刹之庄严，菩提最胜。于龙天中，作师子吼，发四弘誓，叹本际之难知。为一众生，许历劫而行道。断除五结，拔身火宅之中。超过二乘，不宿草庵之内。愿于万亿之劫，济度众生。摄取清净之行，庄严佛土。此大士初发菩提，于众生最为勇猛时也。（以上颂受记经之往昔因缘，说大士初发菩提心事。）　　然而众生本来成佛，无非约理之谈。菩萨发心度人，岂竟不劳而获。性德虽具，非修德无以全彰。自觉已圆，而觉他乃能双满。惟是归元无二，何为方便之门。圣性皆通，孰是涅槃之路。大士于是知以生灭心，不足为因地心也，故拣除意识。无分别智，乃合乎本地觉也，故圆照耳门。盖十方击鼓，彰闻性之圆融。三次撞钟，证法位之常住。纵使梦中颠倒，偶迷舂捣之音。定知觉出思惟，固匪身心能及。（颂大士初选耳根，得圆通常三真实。）爰有如来，名同菩萨。教以闻熏，入于禅定。颠倒闻机，直旋流而深入。返归自性，更何妄之能生。一念回光，不因明而立所。二尘俱遣，亦耽静之忘情。然根尘两种，同为镜上之痕。相见双亡，始入人空之位。此大士证我空真如，见思惑尽时也。但龟毛兔角，事障易除。水月镜花，理魔难遣。不加拶入之功，难免功勋之堕。非幻成幻，佛亦是尘。远离复离，空尤当殒。此大士成法解脱之时，而始尽尘沙之惑也。既已空空，更须灭灭。到竿头而进步，向劫外而转机。功成者退，太平不见将军。绝后再苏，丧亡乃安野老。烧木而烟灭灰飞，磨镜而垢尽明现。无明顿断，寂灭现前。此大士从三摩地，得无生忍时也。盖奢摩密照，不同默默昏昏。禅定增明，长是惺惺寂寂。双轮并运，三种圆修。故得十方圆明，二种殊胜也。于是五蕴全空，诸根互用。住行向地，刹那顿超。身界根尘，觉心遍满。上同诸佛，现三十二之应身。下合众生，施十四种之无畏。彼法华龙女，不闻普度之功能。华严善财，未获无作之妙德。此则证于究竟，故传古佛之名。善得圆通，始受观音之记也。（以上颂楞严经之圆通章。）　　自此已后，虽知诸法离名，而说幻焰之法。众生无相，而度梦影之生。则有劫届善持，佛名宝藏。弥陀御世，方号离诤。菩萨为储，假名不眴。大臣梵志，普度遍及天龙。诸子小王，发愿乃求魔外。大士于是同事爱语，寄位凡夫。求富生天，不知缘觉。死生互啖，俨同豺虎之身。命债须偿，长转人羊之毂。尔乃大悲海济，再劝发心。正觉弥陀，首蒙授记。大士以九旬之供养，回向菩提。本七载之思惟，取净佛土。慨夫六道旋轮，三涂易堕。退失正法，尽诸善根。摄取邪行，多由恶友。愿行菩萨道时，远离恐怖等事。无衣无舍，众生之烦恼多途。若见若闻，我愿之弘深如海。生大悲心而救苦，仍号观音。继无量寿以称尊，复名积德。此大士率百亿人，共发大心。故能于十方界，再受佛记也。（以上颂悲华经发心受记。）　　洎乎我佛能仁，降神堪忍。是威德之明王，今成正觉。即大悲之梵志，早有因缘。故大士示居菩萨，随学恒多。佐度众生，现身尤普。初演华严，同归法界。善财问道，已过善度之城。含摄推升，特示梵音之海。厥有山号白华，地成众宝。泉流池沼，功德之水常盈。华果树林，教化之香普被。（颂华严鞞瑟胝罗叹德推升，以大悲菩萨，特加颂赞一段。）见夫岩谷林中，金刚石上。有勇猛之丈夫，即慈悲之圣者。无尽智炬，作闇夜之光明。一切法云，覆福芽之增长。（颂善财初见大士，心中赞叹。）大士寄随顺众生回向，说大悲解脱行门。现行四摄，非同三五之身。发愿同居，永断十八之怖。令彼称名觌面，同归方便之门。忏果修因，终入菩提之路。（颂大士为善财说大悲解脱法门。）诚以众生譬如树根，诸佛乃为华果。十二类生，如奉父母。三世诸佛，始得菩提。盖自他不隔毫厘，生佛本无差别。故普贤长子，繁兴万行。文殊小男，圆成种智。不登大士之门，难入毗卢之海也。（颂大士随顺众生回向。○以上颂华严经善财二十七参章。）　　然而顿圆之教，只接大根。聋哑之伦，尚行小道。良以镜中认影，无故发狂。不知衣里藏珠，本来未失。大士深动哀怜，指陈般若。回象王之顾，呼鹙子之名。即色即空，非假邻虚之析。不生不灭，毋忘恒水之观。五阴能破，十八之界相全消。四谛不为，十二之缘生顿息。至此身裹十方，口吞三世。不见涅槃之佛，何来挂碍之心。如唱金刚字母，已过茶字之门。是为般若总持，乃说波罗之咒。此令利钝普被，亦使悲智交融故也。（以上颂心经。）　　学者深谙修慧，固登华屋之门。仅得闻熏，亦植金刚之种。所贵至诚恭敬，如觐天威。毋以妄想思惟，徒烧萤火而已。（先别颂持经功德。）惟是众生无慧，偏多分别之心。我见易增，翻以畜闻成过。争猜乳色，言以众而愈淆。未透牛皮，理以障而不见。爰开秘密之门，用塞思惟之路。（此于分颂神咒之前，出其咒语不翻之理由。故古德云：咒圆解偏，解生咒丧。○以上总颂神咒持颂之法。）　　时则我佛在竹笋道场，阐无遮之大会。大士以莲华部主，统持咒之神仙。宣十一面之咒心，普四悉檀之威力。忆夫莲华眼前，美音香处。或作仙人，得无生法忍。或为居士，获大悲智藏。以百八遍之诵持，超四万劫之生死。十重胜利，既受福于生前。四种功能，更得效于死后。但得至心诵念，极乐能生。傥能如法修行，菩提在掌。（此颂十一面咒经。以受此咒时为仙人，为居士，故前列之。）　　次则佛在庵罗园中，病满毗舍国内。夜叉爱取，既束手于良医。月盖情殷，乃求哀于我佛。佛以五浊不可久居也，令系心于净土。六识最宜速转也，请智照之观音。祝净光之普放，灭暗除痴。求安乐之能施，消灾护厄。大士本慈悲父母，乃宣心印除烦。世尊为怜愍众生，更请陀罗破恶。欲得现身，当知数息。六字章句，毕定吉祥。五门禅观，更增定力。故离恶若飘云遇风，见佛如奔流赴壑。味饶甘露，滴来杨柳之枝。口放霞光，赞遍莲华之舌。以故诸天供奉，如敬尊亲。首题得闻，亦生净土。（此颂消伏毒害咒经。）　　复有布怛山中，庄严殿里。降妙觉之世尊，会大悲之菩萨。乃宣如意神珠，是名不空罥索。授从世主，教遍天人。十亿数之妙智现前，二十种之大利成就。更加八法，净土随愿往生。得入三摩，诸天常来拥护。纵使罪难忏悔，癣疥亦得消除。即令诈现受持，沉麝自饶香气。欲成最胜之业，更严自在之身。螺髻右旋，华冠上戴。鹿皮左覆，绀发下垂。璎珞以作庄严，香华而为供奉。信心自能感佛，故教身有光明。画像无异真身，所以愿能满足也。（此颂不空罥索经。）　　惟是大士受领秘密法门，原有微尘之数。普摄陀罗妙语，更非一会能宣。故我佛再临，圣凡重集。将说大悲神咒，密放神通光明。盖自无量劫前，千光王处。受此无碍陀罗，普作未来利乐。千手眼应念具足，八地超登。十方佛悉放光明，一时来证。凡属学人，当修弘誓。先开十愿，广发菩提。再入三涂，普为解脱。昔礼空王之佛，因果无殊。今称大士之名，始终不二。更念本师，乃持神咒。于是灭亿万劫之重罪，随愿往生。获十五种之善生，更无恶死。得阶小果，尚是钝根。成就慧身，不由他悟。沐余风之吹体，常生佛前。遇浴水之沾身，同归净土。赞其功德，十二藏广未能该。称尔祈求，四十手施无不尽。求大悲之别相，当具十心。是神咒之总持，聊宣九号。此等威神之力，实菩萨所未前闻。广大之经，即如来亦应随喜者也。（此颂大悲咒经。）　　外此三世最胜，演十五之真言。一切随心，详四八之印法。须弥顶上，身出明妃。净居天中，目流妙女。包罗莲部，有七字之咒心。误戴华鬘，受三回之佛请。应金刚之祈愿，曾现叶衣。遍法界而蒙熏，更饶香印。庄严地狱，宣历劫之因缘。秘密莲峰，等神珠之如意。顶呈罗刹，髻号一尊。头现马王，印崇千转。六字心咒，如来尚待寻求。千臂陀罗，译者曾蒙圣证。清净奉请，天拜白衣。圆满慈悲，相尊青颈。说如来之名号，破恶生天。修菩萨之观行，将身作佛。凡此无边神咒，众多妙容。莫非运诸子之安车，诣道场之夷路。大作佛事，已符宝藏预言。圆满菩提，宜受释迦悬记矣。（此颂其他各咒经。）　　于是波罗奈仙人之苑，华德藏菩萨白言。谓欲普度众生，当得如幻三昧。晨星有数，慨东土之难逢。弹指能超，羡西方之无量。求世尊放白毫之光，直趣安乐。大士现紫金之相，来驻閰浮。大士乃敬白弥陀，相偕势至。率四十亿皈依之眷属，化一十二由旬之宝台。七重珍宝，具足庄严。四色莲华，交光乱转。八万四千之玉女，华果分披。三十二相之如来，瓶香供养。宝池宝树，居然极乐之风。妙乐妙音，远胜夜摩之奏。不行而至，示殊特之妙容。无为而成，现庄严于浊世。一念一时，普照佛会。无法无得，受记菩提。世尊于是溯往昔之因，示未来之果。于众宝普集庄严之刹，尊普光功德山王之名。安乐德聚，难与比伦。缘觉声闻，总归退席。大乘种界，永断讥嫌。寿命随心，宁论时劫。盖大士于菩萨中，誓愿最深。故成如来时，庄严迥绝也。（此颂受记经。）　　更以如来在世，赖佛力以加持。我佛涅槃，慨群生将安仰。再开观想之门，巧说思惟之法。广陈依正，既见弥陀。遍观色身，更思菩萨。在如来之左傍，想大士之敷座。现八万四千之莲叶，色作宝光。广二百五十之由旬，脉如天画。百亿珠王，放光如盖。八万金宝，校饰为台。须弥山顶，愿瞻高大之幢。夜摩天宫，差拟庄严之幔。宝珠夺目，有无量之光明。金色成云，作十方之佛事。大士面似檀金，顶彰肉髻。紫金身色，现五道之众生。摩尼天冠，立千里之化佛。圆光则众圣来临，毫相则七珍悉备。流出无量如来，遍满十方世界。臂等莲红，掌同华丽。光明璎珞，普现庄严。柔软印文，飞光旋转。虽三十二大人之相，顶上不及世尊。而五百亿安步之台，足下原同我佛。但闻名字，获福尚觉无涯。傥得谛观，破障自能净尽。盖众生易度，唯妄想之难除。佛法无边，在制心于一处。而起灭无停，实心目为咎。欲伏见思之惑，无逾观想之功。虽用归意识，依然生灭之心。而熏入赖耶，即可执持成种。如在左右，如见羹墙。非惟至诚感神，亦且是心作佛矣。（此颂观经之华座观，及观大士身相文。）　　然而金银众宝，尚非髻上之珠。乳酪二酥，不及醍醐之味。慨妙观之难成，无如礼敬。叹诵经之被转，莫若持名。举手低头，皆成佛道。名字究竟，二即融通。法以简而弥高，门以普而增妙也。（此总颂礼敬持名。○按天台判普门品，谓称名除七灾，礼拜满二愿。天亲往生论，以礼敬入一门，持名入三门。故于颂法华劝念佛之前颂之。）　　大士因入流相，发妙耳门。五观圆融，四音殊胜。故佛顶经中，阿难陀请求方便。法华会上，无尽意启问因缘。妙德既已自宣，神力更加佛赞。果能以念念之信心，契观观之妙觉。则火坑推落，池现清凉。巨海漂流，水成长养。船飘鬼国，易铁城为釜金。身堕山头，等须弥于芥子。经过险路，贼起慈心。陷入王刑，兵如割水。禁系幽囚之处，画地徒劳。诅咒毒药之来，唾天自浼。遭逢猛兽毒蛇，诚能感物。消散迅雷闪电，力可回天。离嗔离欲，三毒全消。求女求男，两情堪慰。为作良医，自臻上寿。灭除烦焰，克入三摩。凡此念无空过，福不唐捐。莫非众生之一心，致感菩萨之十普也。（此颂法华经普门品，楞严经圆通章之十四无畏。以法华偈为主。为礼敬持名者，现世之小应。）　　更望凡夫，追踪净圣。世间福报，原非太子之心。净土因缘，才是大悲之愿。慨夫大地爪土，人身之易失何多。浮木盲龟，佛法之难逢莫喻。纵有善根，得闻正法。而浮光掠影，几见真修。见性明心，仍多蹉路。惟蒙佛力加持，方免临终堕落。譬之婴儿长养，全仗亲恩。弱羽高鶱，难凭自力。况十地不离念佛，教本圆中之圆。七日即得往生，法又径中之径。（此先颂净土法门殊胜。）大士显教则为补处，密宗即是如来。以尘刹之现身，作莲邦之导主。学者以礼敬为近门，藉持名为深入。无论称诵大士，忆念弥陀。只众生心内，时时发愿往生。即大士身中，念念佛成正觉。于是或执金台劝进，或随化佛来迎。或放光而说深经，或梵音而为安慰。广开方便，许凡圣以同居。不退菩提，慰涅槃之大愿。（此正颂观经接引文。○楞严经之求大涅槃得大涅槃，为礼敬持名者，临终之大验。）呜呼！尽众生为胜友，方遂父母之怀。奉尘刹以深心，尚觉佛恩难报也。（此总结大士说法利生。○以上颂观经之接引文。）　　既述经文，本原可据。再陈感应，事匪无征。俾修行不退信心，故作颂不嫌词费也。（此一段结上起下。）　　　　二颂此方感应，以显悲深愿重。内分五大段：首示现，二救苦，三与乐，四弘法，五摄生。○示现内分六小段：一普陀现相，二他处现相，三木石现相，四物类现相，五现光明，六现神变。　　夫佛身充满于法界，梵响量等于虚空。实普现于当前，亦无时而或断。故寒空满目，无非大士之颜。日夜潮声，即是普门之诵。岂必示现变化，始说神奇。游戏神通，方增信仰乎。惟是日月虽明，盲人不见。甘霖普润，焦种难芽。死后断灭，信外道之魔言。佛性真常，谤如来为妄语。伤叹古今，几知恩德。不有示现，何醒蚩蒙。特陈史册之载言，庸著法身之常住。（此一段总颂示现，破断灭之疑，以定信根。）　　曰普陀现相。则有示舜封于海上，月相光明。指史浩于岩头，金容照耀。珠璎交错，钦范子之重瞻。七宝庄严，纪曹公之三叩。别传渡海，云涌金莲。蓬山祝厘，光腾碧碗。巍巍金相，龟年之老稚同看。冉冉白衣，普陀之僧伽共见。方袍阔领，蓝公委悉之容。霞葆霓裳，端伯迷离之见。面容正侧，随张氏之虔求。形相昭昏，慰丁君之自疚。高僧然指，异代同瞻。老人舍身，随时克见。珊瑚碧玉，光炫粹昭。宝盖珠鬘，火明胡炜。脚头脚尾，信无隐之能逢。童女童男，满刘君之歆愿。叔型母子，睹落发之尼僧。行义同人，见庄严之妙女。督漕仁本，谓无异于画图。服贾兆禧，叹不类于绘塑。更或善财龙女，合掌旁参。罗汉韦天，步云翊卫。珠幢玉节，罗立云涛。鹦鹉频伽，飞翔香霭。法身匪异，而所见不同。譬之春荣万卉，原不择乎薰莸。而月印千江，终自殊其清浊。永乐朝之五现，未能专美于前。滋德堂之全图，不足包罗于后。以故元军悔罪，矢愿庄严。盛子祛疑，惟殷叩拜。此大士示现者一也。　　曰他处现相。则有长安惠炬，争传灵应之台。摩竭孤山，屡出庄严之相。木平山上，身像垂璎。育王寺中，首形顶塔。天王奕奕，同如来之炽盛光明。塔影重重，有菩萨之香华供养。奖灵芝之戒律，六臂交辉。祛增忍之疑团，双拳并耀。法常行道，瞻身相之瑰琦。贺氏写真，见金光之缭绕。凤翔念切，身现五峰。永乐报恩，光昭千佛。林魁观剧，映世界若琉璃。普明述经，垂彩云之杨柳。安阳侍御，光显烛中。南郭善人，仪标帘上。盖随诚感之浅深，从心而应。或以法缘之厚薄，触物而通。虽现身于一时，实启信于无既。此大士示现者二也。　　曰木石现相。则有如皋古柏，景物犹生。水月香杉，人禽毕备。江都造舰，鬘影成双。临安斧薪，身仪径尺。白云柱内，忽现宝珠。天竺涧中，更来香木。松滋蕴碧，倚竹安禅。宗室空青，陵虚欲活。凭虚钟乳，滴成自在之容。海底石龛，宛肖普陀之岛。庄严宝相，文靖珍藏。磨洗兜尘，元谟亲见。板桥伐竹，慈云与劲节同高。顾室磨砖，送子继比丘迸出。是则毛端现刹，永驻凡区。尘里转轮，长留里耳。此大士示现者三也。　　曰物类现相。则有庖中蚌蛤，三现金容。釜底圆鱼，两呈妙相。怀琛牛胫，骨髓凝金。无咎猪牙，髻珠似粟。唐询鸡卵，妙现庄严。谭氏蚕衣，居然相好。凡兹物命之戕，即出佛身之血。为一子之偏怜，代众生而受苦。此大士示现者四也。　　曰现光明。则有返朝廷之璎珞，晦色大明。示钦使于宝山，中宵如昼。图传东壁，耀唐宋之两宫。像奉西天，照云汉为三道。洛迦步去，色现如虹。天竺工成，光能掩日。幸逢圣诞，有潮音之珠光。为祝皇厘，显清凉之金色。称尊吴氏，灵孚净水之瓶。供到瓜州，明彻圆光之镜。记雷峰之授戒，光满一庭。喜王琰之迎归，辉腾三尺。病僧帷外，朗见金趺。渔父滩边，火明铁首。纪大观于崇圣，毫相常留。欣修礼于慈林，莲华时涌。左溪敛念，彩色如云。开诇肃诚，金辉映壁。盖众生佛性，本具摩尼。菩萨缘熏，有如净镜。能冥合乎本始，即无隔于自他。朗朗神珠，非从外得。重重帝网，原可交罗。此大士示现者五也。　　曰现神变。则有陈妻室内，座现金躯。郑媪瓶中，钱镕宝像。阻舟示警，叠发铁莲。防海移居，忽浮金钵。江阴波面，鸲鹆归钟。楚国尼庵，鸽儿画像。助苍山之鼓铸，沟浍流铜。成天竺之模型，云房崩土。葑门镜内，帝释天人。潮音洞中，间罗玉女。智勤孝养，枝枝遍坐如来。心达诚孚，叶叶梦瞻菩萨。国王面镜，影现神山。普明铸钟，声闻邻县。寿安圣像，海上浮来。董古经囊，水中飞去。手握利宾之骨，隔宿还归。身呈天女之容，须臾三变。孙妻炉内，华挺青莲。缪子斋中，竹垂翠盖。幽溪加被，身化金钟。普陀著灵，指浮华瓣。寺崇光福，金容涌自泥涂。像驻回龙，胜地不虞水潦。青原朴老，壁现莲华。平泉女郎，榻横杨柳。善才脱难，有羊裘桃枣之遗。邹浩诵经，现舍利竹枝之瑞。此等如幻三眛，非徒炫以神奇。当知对治悉檀，实普施其悲悯。此大士示现者六也。（以上分颂示现，启发信心。）　　凡此或现色身，或呈幻相。大而世界山河，小而微尘草芥。莫不从心所欲，应念而生。如此，可信大士之法身，历万劫而不磨。亘十方而常满矣。（此总结示现文，颂法身常住。）　　既定信心，请增义解。是诸佛之法身，即众生之自性。水腾波浪，只是随缘。金与指环，本来非变。浮沉五浊，不污清净之身。堕落三途，仍具庄严之德。徒以认沤弃海，恋四大之假名。误奴为郎，纵六尘之缘影。徇欲须臾，受辛历劫。大可哀也。（此颂众生之佛性，与大士无二无别。破断灭之邪见。）　　幸逢大圣，是智海之导师。恒顺众生，作火宅之慈父。欲求解脱，堪作归依。况有救苦与乐之征，能为振瞆启聋之据。昭兹来轸，鉴彼前车。（此承上文心性不灭，劝人归依大士。总提大士悲能救苦，慈能与乐，以劝进行者。）　　顾或谓幻身无体，死生了不相关。妄境全空，憎爱从何而寄。不知身安始得道隆，缘具方能证果。永嘉发愿，尚护身心。大慧礼文，亦求安乐。未曾实证，无尚空谈。但办信心，决无虚掷。（此为好作口头禅者，下一针砭，劝人死心踏地归依大士。以上总结示现，诫勖勉修。△单行本卷一至此终）　　　　二救苦，分八门：一救焚，二救溺，三脱险，四免杀，五免刑，六愈疾，七除祟，八拯堕。　　曰救焚。则有慈云诵咒，三爇不然。长舒持名，四投皆灭。惊四周之俱至，地有容身。唯一字之称名，风能返焰。梦惊李母，只爇衣篮。诵听毓菁，得留苎帐。国卿脱难，亲瞻大士提携。法雨焚楼，自有神灵呵护。专忱礼佛，汪店终存。至信动天，蔡居无恙。天禧塔上，不损金经。比部室中，得全绘像。旧经一板，叠消善邑之灾。老屋三闲，大救东邻之劫。傥非香赐栴檀，谁免臭烟[火+逢][火+孛]。此大士救苦者一也。　　曰救溺。则有迎飙惠庆，隐来金甲之神。坠水景仁，幸诵普门之品。徐荣陷于洄洑，焰烛山头。吕翁险入奔湍，炬明岸上。行童入海，倏来赭布之僧。刘子覆舟，乃得红光之照。顾迈安济，屡嗅奇香。万寿回舟，亦瞻神火。商人浮海，一僧杖锡而行。刘济过湖，两人挟舟而渡。梁山童子，忽尔牵衣。彭蠡巨人，惊呼抱木。令宗避贼，鹿引渡于孟津。刘使堕洋，鱼负追于溟海。跃水栾荀，足如履地。堕江廷堉，浪仅沾裾。舟子持斋，鬼因违命。一乘宣号，灵感趋篷。法纯得遇仙槎，成圭忽逢浮木。日旭梦令号我，允升利在度生。暗护程昭，物来托足。导归熙载，桑幻维舟。潘君蹈海，愚匪类于商丘。王媪陵波，足如履于平地。应验作记，粟翁庆两次生还。尊像迎归，林氏得回环报答。涧南天锡，舟子同惊。映奎大成，余生独活。江宁庄母，群女生全。南粤周君，阖舟遇救。冥中调护，是孤儿寡妇之船。暗里推呼，免失火殃鱼之痛。呜乎！与其拘泥儒书，徒守临深之戒。曷若归依佛法，不占灭顶之凶。此大士救苦者二也。　　曰脱险。则有妇来入浴，救岩下之居民。女唱卖鱼，出洞中之工役。单骑逃窜，示毕览以归途。猛兽往来，任成圭之潜伏。道因入洛，皓首偕行。陈公绝粮，紫衣呼起。彦山祖父，教防压屋之灾。士启童孙，屡免坠楼之祸。笈多塞外，同侣衔恩。那跋海中，一舟蒙济。善冲现炬作导，儒俊得马而驰。避迹坟堂，竟遗之楷。隐身枯树，遂免令宗。开达逢羌，虎为啮栅。安起避贼，狼掷过河。道秀穷山，真容示路。怀明虏穴，神火归人。沈公仗义，现圣像以来援。夏仆全忠，蒙长人之负出。佛经所说，事实全符。至于化流沙之池草，三藏全身。设滨水之茶庵，宋衎寄宿。尊称遇贼，自有神功。智显隐身，不同方术。棘中法智，一任搜寻。林里窦传，居然安隐。霍山穴内，萤火流光。榛芥丛中，鸭栏现相。徐公丛草竟潜，德祖蓬蒿半隐。骑追超达，目障牛皮。灵显善才，鼻柱狼吻。见佛光之七段，仍然车宅之灯。陷石窟以三年，还咽赵经之字。于以见身境之无处是真，亦以知佛力之无尘不遍。此大士救苦者三也。（至于下颂险中境界如幻。）　　曰免杀。则有宁朔将军，临刑遇赦。南宫戍卒，下刃生疲。名持道集，贼屡斫而惊逃。经诵慈恩，胡拔刀而还卧。法禅箭不能伤，沈甲刃还自断。军谍游戎，并显三刀之异。陆晖敬德，更钦双像之痕。张传佛语，顿释前怨。程唤王名，转为世好。善才受戮，再生涧树之间。王乙逢凶，忽履高崖而上。指一受异僧之戒，贼为回心。高荀邀菩萨之怜，斩真不死。仆承主教，赦不待乎三年。弟被兄诬，冤乃雪于一藏。安家奉像，背击铜声。储尉持名，顶腾毫相。语传县令，三救米商。梦警谯王，终全张畅。简荣归命而刃折，廷爱遇寇而粮存。脱难如鹰隼之飞，将行有鹦哥之唤。此皆失命亡身之顷，竟沾起死肉骨之恩。更若云中现相，两佑宋室之兵。空际传声，屡御钱王之寇。王将进爵，阻武肃之穷兵。贼惊有神，止士诚之妄杀。遂张崇之悲愿，裂石全贞。感刘度之精诚，坠经挽劫。妇负巨石，却敌滇南。神跨两山，弭兵河北。是虽天发杀机，铁笼难覆。而佛开寿域，金鼓能扬。（更若下至此兼颂息兵。）至于有门持咒，出鹭鸶于网罗。世亨写经，脱鸦群之箭镞。哀矜螺鳖，顾翁得判放生。扑杀鹁鸠，程子仅邀宽限。入场须解猫怨，送子每来牛隔。诵大士之咒，网面宏开。念菩萨之名，怨魂得度。不惟广锡类之仁，更以弭未来之劫。此大士救苦者四也。（至于下至此兼颂救物。）　　曰免刑。则有郭宣感梦，自知大命无忧。王忻衔恩，悔诮异端所媚。两脱董雄之锁，依旧钩连。再加张畅之刑，仍然寸断。子乔白鹤，恍瞻炎汉之祥。米贾青蝇，复显苻秦之异。瓦官寺内，铸像来临。晋阳狱中，普门获宥。窦传蒙佑，啕笑见于同人。张妇宵奔，长跪逢其夫婿。苞怜六劫，说法解枷。朗率同门，称名叩石。延僧礼诵，可明现异色之祥。为政宽仁，叔达受光明之品。徐义惊梦，发解身腾。盖护得光，门开锁脱。徽因叔累，销鸣爆石之声。圭苦官贪，械乃自梁而解。僧明受谤，绳为从宽。张达自新，梏应不著。心经阴相，慰给谏之孤忠。禅定无伤，昭孝廉之诬陷。增光被系，免瞻狱吏之尊。御史从军，自有刀环之望。所愿舍恶迁善，发心当学高荀。免罪作功，违誓莫同处茂。此大士救苦者五也。　　曰愈疾。则有戒贤受记，现碧色若琉璃。处伯归依，见金辉之资质。如庵垂髻，甘露频倾。应吉竟陵，醍醐并灌。惠恭诚至，鸡乃迎猫。昙颖心虔，蛇来吞鼠。两唤宏源之字，亲现白衣。三摩玄藻之身，忽来金像。疾生重膇，鼠咋无漏之胻。祸起沈鲐，牛入李家之梦。盛鸣府种，起以神针。王子痈痒，自饶臼药。口流白沫，法通梦啖驮筋。顶放电光，曹[王+玉]竟除尸蛊。矢愿而除肉蠹，黏经而破喉鹅。智檀以现相痊痾，冶牧以舍身弗药。潘母于君，并叨灵药。薛妻沈妇，普锡神汤。爇彭妇之心香，轻如枣叶。去陈妻之业障，拂以莲华。除风愈疟，非夸文章有神。破腹湔肠，自有神膏能傅。更加慈视众生，相怜同病。故光加瓶水，便足蠲痾。诚感灵泉，遂能疗疾。经传菩萨，早造福于西河。坛谕仙人，更流慈于东粤。玉溪彭蠡，大札不用移民。陈宅方门，护卫莫疑梦竖。游君劝信，吉[口+十]家人。谭子弘经，利沾同志。天台修忏，救永阳堕马之危。杯度重来，慰邵信无人之憾。汪有难兄，恍瞻挥麈。李怜少子，灵应衔珠。持经消内子之灾，叩祷益良人之算。门开甘露，众生普获清凉。山驻光明，赤子都无夭札。治以道术，故神圣工巧不能几。饮以伽陀，故寒热气风无不愈。须知片念能通，莫虑临时安应也。（更加下至此，颂救众疾，愈他疾。）抑或病未及死，只余根缺讥嫌。而养必待人，未免自伤残废。则诵处[王+舀]之偈句，目可同光。传淮甸之伽陀，足能健步。令吞羊目，顿瞻菡萏之华。自数螺纹，大慰桑榆之景。庵开存济，灵纪扬州。僧号半崖，美谈山左。神膏续断，堪救医伤。甘露点睛，免为鬼害。市民折足，幸得续骨之方。夏老断肱，恍遇含光之剑。潮音泉水，即号光明。日精摩尼，从心观想。呜呼！九折成医，已乏华陀之术。一心念我，幸留慧集之名。虽盲砻挛躄，夙业原深。而灭恶满求，悲心足怙。慎勿具文了事，想经无灵。更无我慢自矜，临危不变。此大士救苦者六也。（抑或下至此，兼颂全废疾。）　　曰除祟。则有展伽黎于大理，镇身罗刹之邦。结茅茨于南台，弘法毒龙之窟。道融旅邸，慑据座之鬼兵。智楷山居，降揽衣之魔女。身现空际，狐莫逃刑。梦降云端，魅皆屏迹。求经玄奘，不遭恶鬼之挠。多病王琦，屡御群魔之侮。侍儿与药，二竖离身。天使行创，双童退舍。阴天车骑，难登太华之山。行病鬼王，不入罽宾之国。飞光射蟒，越女技过王妃。当道诛蛇，黎臣雄如帝子。新坊婢子，诵经可度魔民。江夏女郎，伏鬼得瞻圣像。施李君以无畏，治赵女之病狂。欧阳见巨物遁形，慧简任黑人相试。求食则飞刀难忍，归妹以神咒堪虞。茒□庙畔，免责顽民。荆棘丛中，指迷行者。舍人谏议，顿除王宅之妖。汪子张诚，同免阿尼之鬼。顶踵皆灯之疠鬼，退入民家。衣冠尽白之巨人，不殃信士。夫铸鼎象物，只期山泽无逢。而持咒诵经，自有神灵效顺。此大士救苦者七也。　　曰拯堕。则有盂兰会上，领赴香斋。地狱声中，洒来净水。观音经见重幽冥，育王塔亦宜礼拜。耶舍入鬼途而无畏，嘉祎挟负者以腾空。崔轨写经资福，李暐造像生天。挽同堕落，庆顶暖于庐山。严整威仪，处沙弥于金座。郡君默诵，堂庑动摇。吴悦发声。油铛迸裂，西方造福。免为水上之猪羊。南海还魂，莫顾当垆之佳丽。诵经守戒，汤君不赴刀山。离暗投明，何子得逃铁棒。憨山弟子，作观遂获清凉。三果亡兄，乘愿顿教解脱。高僧修忏，命妇升入天宫。慈母诵经，亡子庆生皇室。官犯波夷之罪，几罚为牛。女持般若之经，免令作犬。将心转业，伯时救马腹之投。闻教生天，宗演解猴王之劫。忏修斑竹，得离鬼使之拘。铛放莲华，幸举韦天之杵。旭庭天柱，顿释沉怨。刘院桂佣，不酬宿债。灌以咒水，现身之饿鬼潜消。才举经题，地狱之苦轮顿息。范母生天受福，方妻作子成名。造寺不堕三途，孝亲免偿夙业。挑除破碎，罢五鬼之揶揄。痛过烧煎，幸合家之斋戒。盖大悲发愿，本来重在三途。而罪性原空，固可灭从一念。此大士救苦者八也。　　嗟呼！生为分段，谁逃五痛之刑。死便沉沦，更受六交之报。疾痛惨怛，置慈母而不呼。骄恣狐疑，弃良医而不顾。自贻伊戚，宁非大愚乎？况乃药怀无畏，不惟诸难全消。而珠握摩尼，更庆所求如愿。聊陈福报，藉作欲钩。（此结上救苦，起下与乐。）　　　　三与乐，内分四段：首佑岁，次锡福，三长寿，四得子。　　曰佑岁。则有刀加盆上，慰梁帝之祈求。瓶洒空中，解唐宗之焦虑。金身现相，诚孚王古之求。灵迹随缘，事有刘赓之记。潮音致祷，欢喜来迎。泗州闻歌，东西大稔。泽流浙水，非夸香木之灵。福溥吴山，不爽金身之异。天汉并资润泽，广丰亦纪恩膏。奋雷电以除蝗，塞河流而止潦。感道舟之悲愿，雨雪如期。纪无畏之神通，日轮现相。二林诵咒，诗记观河。孟夙持经，颂腾高苑。茅开程督，法身不囿于方隅。梦警钱王，佛像必求其清净。如彼辟支受食，丰盈迦跋之邦。法音为王，沾洽阎浮之地。此大士与乐者一也。　　曰锡福。则有山陈锦绮，示文穆以安宁。界隔彩绳，许忠懿之归顺。如璜遘急，助有神功。元吉自沈，阴蒙天相。彩舆下降，助文简之词章。珠宝探怀，广法程之医术。手援蔬食，侯家有奏凯将军。顶礼莲台，张氏喜荣归夫婿。张景消灾获福，元相善贾多财。刘景庆兄弟重逢，道显得妻孥聚首。徐公小婢，竟来大士之媒。李令情魔，终慰生平之愿。命由我造，有联捷之梦占。巧为拙奴，惊七题之佛赐。成鉽藉乎内助，端方庇及友朋。再加积德累仁，更觉如响斯应。名留天锡，重钦司马之高风。封到林翁，媲美提控之盛德。知可陈楼闲处，医术功多。信之裸裎何伤？诚心难得。保全妇节，陛锦成名。善体天心，如宾受诲。冯行仁术，富以秘方。岑有善缘，位登显仕。阅涧南之题跋，灵应非欺。观成秀之记言，功名可冀。虽改步改玉，国家罢贡举之科。而予取予，求菩萨无疵瑕之见。此大士与乐者二也。（再加下至此，兼颂修德获福。）　　曰长寿。则有容图仁倩，却亡友之弓招。咒护心余，免冥王之瓜代。广施经籍，嘉猷延四一之年。五赠良言，宏儒脱重阳之限。友教如幻，顿改仪容。母祷无明，甘为服役。益吕公之二纪，报应无差。戒汪子之力行，期颐可望。密行持经，等圣人之无相。放生延命，唯阴律之当知。孤侄成名，绍庭克臻上寿。佳儿迎养，士玉更享遐龄。更有常姑割股，父得延年。金氏刲肱，翁因增纪。山英祈算，得沾杯水之贻。云姑酬神，洽梦药丸之赐。幡幢遥集，阴护彭子之创。丸药涂伤，太息刘儿之苦。鸟衔朱果，灵孚玉凤之投。咒诵白衣，魂返金鸡之召。感恩文玉，称佛法之无边。奉法景贤，信灵符之第一。振焜学藻，均佑母以高年。刘霁传英，亦延亲于数月。盖爱物仁民，必先教孝。而问安侍膳，不外知年。故凡孝子之祈龄，定有神灵之默佑也。（更有下至此，颂延亲寿。）复有放生戒杀，脱产难之凝姑。救苦呼援，诲善根之董母。兆庚述冥游确记，灵化闻心地观经。知俭见簿示前程，帅氏得筹添半纪。自修训人，开元遇赦。守分安命，杨亮生还。顾君作礼，得瞻广大之身。曹子持斋，乃饮清凉之水。是皆名登鬼箓，竟同秦谍之苏。赋未魂招，还说汉宫之事。枝挑杨柳，便成续命之汤。土赐牟尼，即是返魂之药。此大士与乐者三也。（复有下至此，颂死后回生。）　　曰得子。则有七朝体变，艳说嗣姑。俄顷形殊，咸称佛赐。建千金之阁，伯仲联生。许六日之期，信忠同老。彩云香绕，李清抱子之图。圆月华生，潘照添丁之咏。香盘印字，慰章藻之残年。瓶柳为儿，酬新斋之远拜。传经吉氏，两利官人。施主潘公，孪生衲子。傅家叔侄，接踵归依。李氏弟昆，比肩信仰。文产得男，甥原似舅。子翚有后，侄乃从姑。赐以笑容，嘉邹君之补过。克符喜相，祛熊子之多疑。梁文建白华之庵，隆将梦红儿之授。志淳开梓，叹如响之应声。道德梦兰，幸改邪之归正。庆绵绵之瓜瓞，颂遍荆衡。咏缉缉之螽斯，声腾徽婺。更加乐善行慈，必获光前裕后。故书经画像，王文肃奕世簪缨。利物济贫，徐文敬两朝相国。奖张君之阴德，孙获六龙。赐冯氏以瘦儿，子垂三组。绝好秀才，诞忠臣于嘉定。式佑上帝，降天妃于莆田。沈祖布金，孙曾蔚起。周姼乐善，福寿绵延。怜贫僧之焚指，子入词林。拒乳妇之弄姿，族成蕃衍。音通梵国，远稽晋代之尚书。铭著狼山，近纪胜朝之殿撰。存心仁孝，无子者终育贤孙。韶养废残，合天者必昌后代。尚祈饮水思源，祝永裔之信佛。傥或始勤终懈，当猛力以自新。此大士与乐者四也。（更加下至此，颂兼得贵子。）　　夫避凶趋吉，乃周易所屡言。而赐福消灾，是菩萨之行愿。铜山崩而洛钟应，佛即是心。阴德现而阳报来，理能成事。彼吉祥天女，能令念者遂心。坚牢地神，亦使有情安隐。况大士为诸天奉行，万神翊卫者乎。所求如意，无庸疑者。（此及后段，总结救苦与乐。）　　惟是弊衣粪扫，为除贫子之惊惶。黄叶杨枝，但止小儿之啼泣。凡兹世谛浮华，难入道流慧眼。盖白驹过隙，须富贵以何时。黄土长埋，问妻孥之安用。况肥脓甘脆，药号腐肠。皓齿峨眉，斧称伐性。乃为儿孙作牛马，鼻被人牵。嗜钱癖入膏肓，心为形役。既为众怒所丛，又作入道之障。濒死不悟，真觉可怜。不知患得患失，欲贵者翻觉苦多。负我负人，多男者原由业重。是以释迦修道，弃国捐王。大士济人，鬻妻卖子。正以断绝爱根，乃得入预道品也。至于身则四大假合，何处坚牢。九孔常流，徒增臭秽。纵得百年寿考，终如处茧之蚕。即论千岁仙人，仍是守尸之鬼。长囚胎狱，永锢形山。是大患之所存，非智人所当乐也。故三多而陈华祝，有帝尧谢绝之辞。五福而殿者终，是箕子无常之感。凡在痴迷，速宜猛省。堕井甘蜜，休同桀纣善忘。弃金担麻，免笑婆罗不敏。况乎不修净土，何有长生。未读华严，安知富贵。此所以继救苦与乐之文，而陈弘法度生之事也。（此以大士悲愿，实欲一切众生，无不成佛。其救苦者，无非如永嘉所愿，无病苦，无贫苦，不受难事，不被魔恼，俾得近明师，修梵行，专心定慧，回向菩提而已。其与乐者，无非以欲钩牵，令入佛智而已。若专以此为目的，则辜负大士入浊世之本怀矣。故一一抹杀，令生向道之心。△单行本卷二至此终。）　　　　四弘法，内分六段：一应化，二说法，三锡嗣，四护法，五牖慧，六证果。　　曰应化。则有传佛心于熊耳，禅开五叶之华。示儿泣于鹰巢，灵显两朝之迹。括里沙弥，称名解脱。泗州大士，具足神通。金沙滩上，妙女传经。忠孝祠前，道人授卷。道行洱海，争传七化之形。居寄潮音，爰作二士之传。剃度昙藏，知入道之堪嘉。教授普明，信度生之宜广。佑孝亲之施氏，两来妙海宫中。慰寻母之吴君，三现大庾岭畔。三年常唤，竟令宿业潜消。半卷偶持，直使亡亲得度。簪花老婆，导帝行施。碧眼胡衲，戒王弭兵。驾云而逝，曾钦花子之名。斩首无伤，再挽缁流之劫。饷短姑于海上，境不碍心。宿孝子于山头，亲原是佛。下至为超鬼趣，尚彰焦面之身。欲度微虫，特示妙香之口。是皆以同类之形，作共居之化。此大士弘法者一也。　　曰说法。则有顶摩慧日，劝念洪名。面责婆罗，毋求王位。指示灵照，净土非遥。训诲百娘，西方应礼。奉大明咒经，须知重大。诵金刚般若，务要虔诚。烧香祈福，字纸无捐。诚谨持经，秽柴当禁。谕江宁之吕叟，为善必获祯祥。叹钱塘之屠公，过刻殊伤仁厚。持经必跪，常殷恭敬之心。戒杀得生，广布慈悲之化。世风日下，鬼神伺察加严。送心到西，菩提自然不退。盖娑婆国土，以声论而得宣明。愚昧群生，虽现身不知说法。故或定中亲授，或梦里相传。一历耳根，便含道种。　　他若元谟就戮，十句经传。敬德将刑，高王灵著。山东御史，咒述白衣。燕邸王妃，经称梦授。载之简编，应如桴鼓。固匪魔民符谶，妄敢攀援。亦非灵鬼乩坛，所能假托。此大士弘法者二也。（他若下至此一段，乃带颂世俗经。）　　曰锡嗣。则有菩萨万回，名题佛柱。台宗遵式，梦授明珠。老僧托宿，有述古之念常。明星入怀，得宏戒之慈藏。螺溪尊者，传以继忠。鱼篮老妪，送来源正。恪恭受像，璧峰诚智慧之男。宴坐作观，国宝正太师之位。圣达奇相不伦，静之骨观明净。求从塔寺，大觉不昧其师承。梦烛神光，道丕尽孝于父母。大通赐号，博极群书。开诇行慈，并遗生命。授来珠贯，得圆谛之雪窗。吞以金光，有碎虚之疏石。名驰观幻，曾任太史之官。统纪绎堂，克绍婴儿之行。仰僧家之北斗，名著憨山。作苦海之南针，道崇藕益。瞽庵则云中现相，颛愚则梦里投怀。耶溪称师子之儿，寄禅等穆公之兆。人见辉腾僧史，喜龙象之尉兴。庸知赐以法嗣，受灵山之付嘱。此大士弘法者三也。　　曰护法。则有位绍戒日，为印度之明王。身留辩僧，偕修罗而长住。求通华语，竟更跋陀之头。为变秦音，即换知玄之舌。握刀天将，嘱道冏以受香。执戟神人，警慈恩之行路。法桥祈报，响遏行云。净意感恩，心知阴相。周理无蹇涩讥评，董伽省本来面目。吞来朱颗，等道家服饵之仙。咒破石屏，作佛法干城之选。起征发愿，道源梦供经文。元履炷香，冒公即遗善本。岩石现乎咒文，竹里传来印诀。连称菩萨，启总镇之奏闻。梦到补陀，坚孝宗之信仰。入荆王之梦，乞补衣裳。登俨斋之门，愿新相好。彦琮有授碗之兆，觉范叹堕像之灵。梦警而返金躯，杵击而完宝石。卖纸忽惊断截，易釜更索偿还。素屏岑寂，代除阿秀之凶。古庙尘封，托救万蓝之厄。施金反噬，现白衣而解围。附载遭沈，引明灯而施救。道宪水中，捧来菩萨。维新足下，托以莲华。垂失衣钵，道汪以云雾生全。投入蒸笼，元礼得僧人挽救。关帝有禁荤之谕，游魂避护戒之神。举元坦而梦牛，记元达之赐紫。湛修授咒，地无猛虎之殃。贞辩安禅，心绝天魔之侮。朱君感旧，绣像归来。张氏破斋，画帧毁去。万寿楼上，定八卦之阴阳。孝感程门，示一年之休咎。花云供奉，命授饿夫之飧。栖霞绝粮，嘱赠高僧之米。勖僧端之净念，出闵预于淫窝。更若无竭求经，狮为护卫。元康得慧，鹿任乘骑。善觉持名，道高伏虎。法洪犯禁，哀感乘牛。白雀寺前，獐来作礼。莲华庵畔，鲤亦贺辰。宿山而鹦鹉翔空，夺经则巨鱼阻道。御庖鸡卵，曾闻呼吁之声。金殿雪娘，亦切皈依之愿。虽云物各有灵，实乃佛无不覆。（更若下至此一段，乃颂感物。）至于毁像而被漂焚，镕身必堕地狱。易石招来苦果，焚经陷入畜生。盗金作狂犬之狺，出殿遇毒蛇之啮。果报昭然，不忍尽述。是非如来作烦恼因缘，乃欲阐提得安住正法耳。此大士弘法者四也。（至于下至此一段，乃带颂惩恶。）　　曰牖慧。则有善女称观音之号，得瞻我佛真身。义寂登文殊之台，忽与大士同体。劈胸现首，照慧目以光明。破膈易心，启彦伦之妙悟。修幽溪之忏法，看云顿悟无生。指道子之画图，警玄莫疑有相。保恭受学，以顷刻为长时。法京更名，顿照了乎三世。元康求智，得宗说之咸通。渐源闻经，识死生之不道。三敲鼎盖，妙智现前。偶触窗棂，圆闻可悟。黑风吹舫，嗔心之起无端。火鲾敲柴，闻性本来非缚。十二面向甚处去？未许转身。三二相虽好弗歆，恐行邪道。归宗弹指，是否还闻。仁岳修观，恍如梦觉。夜摸枕子，遍身何似通身。手捻数珠，求人不如求己。虾蟆蚯蚓，助汝发机。糊饼馒头，令人深省。重喜自缝败衲，顿获辩才。慧才得被袈裟，立时彻悟。分之手眼，梵庵即获清凉。不转意根，憨山忽忘身世。海宁不学，自解吟诗。谷声诵经，恍如宿习。灌琉璃之瓶水，子英得法圆通。遗古木之香炉，摄庵发明心地。持刀解剖，独冠沾换骨之恩。戴像经行，云谷悟唯心之旨。舍身海上，行童竟悉梵音。涤垢河滨，元初急寻归路。摩雪关之顶，禅净兼修。拊大云之身，因缘夙具。外此身摩王子，大启文思。目洗莹师，忽明地理。盖菩萨具万善庄严，故众生得随机获益。此大士弘法者五也。　　曰证果。则有优波系念，见菩萨而赞无生。澄照蒙衣，得天人以为侍卫。许生兜率，慈恩臂挂花鬘。隐处贺兰，无漏身成金色。利宾宿茧，遗像垂灵。妙严拜砖，芳踪炳异。无畏受摩顶之记，广著神通。文捷转如意之轮，亦多奇迹。坐忘溪涨，璧峰得生佛之名。咒退海潮，弘济显慈心之定。广恩食果，牛受戒而鸡啄香。玄朗知津，鸟听经而猿捧钵。经持一卷，慧恭诚福德难量。咒诵三年，澍庵超人天之表。僧实救讲堂之摧折，智显息川原之战争。观音寺明咒效彰，圣寿院大悲名著。称名不息，潜子道著镡津。持咒无停，秀恒位登罗汉。小姗梦召，白华紫竹之闲。灵睿往生，海国光山之地。此皆信心满足，宿植深因。故蒙佛力潜加，渐臻圣果。此大士弘法者六也。　　然而乍开慧眼，难禁隔阴之昏。纵得神通，未免出胎之昧。故云门曾作国王，草堂复为宰相。五祖沦于学士，大成转作殿元。高谈出世，依旧轮回。故尽富罗而作骨，未逾一劫之多。截草木以为筹，难罄受身之数。甚至误下转语，堕入野狐。偶动邪心，沦于地狱。从此视人天为客舍，以恶道作常家。七佛以来，犹为蚁子。八万劫后，未脱鸽身。涅槃云：「一失人身，难可追复。」言念及此，悲痛奚如。（此段以下颂弘法证果之结归。○共四段。○此一段承上文，言修行人，或参禅虽得智慧，而未断见思，或诵经咒虽得神通，而未证罗汉者，难出轮回。不出轮回，易于堕落。实大士发心取净，度人生净之根由。）　　纵使得保本来面目，不昧夙世熏修。而断见惑如断四十里之流，证不退须经一万劫之久。夫多闻庆喜，尚有淫魔。神通目连，难逃杀业。万年劝化，须菩提堕入毒龙。多劫修行，舍利弗退于乞眼。大集经云：「末法亿亿人修行，罕一得道。」岂虚言哉！（此段言纵不失人身，决难登不退。找足上文之义，劝人求生净土。）　　盖处五浊恶世，不离八苦煎心。韶华易逝，每伤壮不如人。糊口维艰，又有饥来驱我。漫漫长夜，既佛道之难闻。藐藐微躬，复病魔之肆虐。发心出世，必交谪于室人。访道参禅，每盲引于恶友。不有径路修行，安免火宅长住耶。必也寿命无量，离老大之伤悲。衣食自然，免往来之熙壤。法音流布，常宣木铎之声。相好庄严，同具金刚之体。不闻环钏，犯断染污。常在钧陶，会皆上善。永离造恶之因，自获证真之果。然则不归净土，而奚归乎！（此以娑婆之苦，安养之乐，两两对照，动人欣厌之心。杨次公云：「爱不重不生娑婆，念不一不生极乐。」厌浊，实断爱之根本。欣净，乃一念之方便也。）　　况安乐无逾于生净，而简易莫过于持名。既不择乎智愚，更无拘乎久暂。一念相应，随愿往生。以带业之凡夫，得横超于圣位。诚如来之胜异方便，大士之彻骨慈悲也。故现居此界，自甘尘土坌身。摄受众生，愿放屠刀成佛。爰举先正之典型，庸作后生之轨范。六门顺叙，实互摄而靡遗。一路涅槃，愿未来之无惑耳。（此承上文而颂念佛法门，至简易，亦至圆顿，故大士尘刹现身，无非摄念佛人，生于净土耳。后二联，为摄生六门之总冒。六门之前三为因，后三为果，而因必有果，果必有因，实不可划分，但行文必有次序，故顺列之，特以互摄靡遗句点醒焉。）　　　　五摄生，内分六门：初至诚，二深信，三发愿，四得验，五接引，六瑞应。○前三，本观经。而唐译起信论之正直心，深重心，大悲心，与此正同。　　曰至诚。则有大悲习定，法宗九载输诚。苦行焚修，明证三年不寐。齿延精进，听梦诵之琅琅。元礼正观，泯玄功之汩汩。孙良廿载，日课佛以万声。思照卅年，常系念于三圣。左伸造像，梦感伟人。宋满设斋，空腾化佛。礼佛百万余拜，从雅心殷。刺血二十七年，祖南骨立。吴君然臂，作四字之求生。柳氏割肱，得三业之清净。发心然指，顿空万镒之身。画像写经，竟枯坦如之血。弘道六时，想成净境。一心百叩，终现祥光。诚心忏悔，妙德唯流派无言。设像作观，印妇乃绝粒以待。血画千片，贞女宝池化生。饮水四旬，朱氏金莲托质。叹姜思之精进，早断恩情。赞广洲之书持，更敦孝弟。是皆闻名悲喜，有竖毛出泪之诚。誓度死生，怀履薄临深之惧。既行止之勿违，自功德之无量。永无曲相，上同如来之出离。死尽偷心，故得菩萨之接引。此大士摄生者一也。　　曰深信。则有同住实隙，慈云请佛证明。十念功成，明瞻不愁迟暮。疾蠲蒙润，专修三昧之王。辩赐永明，决定万人之去。慧亨作偈，持定生之决心。用钦示人，极出家之能事。念佛不惜身命，孺子可嘉。净土只在堂边，翁儿堪睹。看孺人之手段，撒手便行。除弟子之疑怀，坦胸以验。节妇愈疾而益虔，盲母得明而不辍。茂师定四更归去，善女决重九当行。苦海顾妻，喜三日之能出。病身王女，先一月而来迎。雁过影沈，往原非往。神游光照，生则定生。盖由净念相继，绝无间断之时。故能劫火洞然，直达庄严之域。更有慧延求示，感大师之西来。张妇怀疑，指家人之生处。不惟自信于生前，更且诲人于身后。至若造罪雄俊，竟得宝台。事酒惟恭，更来伎乐。虽非丑妇所能效矉，益见信心之能作佛。故大悲经云：「惟除疑者，随愿往生。」此大士摄生者二也。　　曰发愿。则有名高莲社，随初祖者百廿三人。院记报恩，学弥陀之四十八愿。顶摩自觉，利物为先。水洒愿登，诲人不倦。兆荣化众，罄家产而售棺。法云奉亲，邀佛光之照室。绣成经像，如一广利群生。空现舟车，陆氏普度物命。此皆修行功德，不贪著于自身。随顺菩提，必摄取乎大众。具此广大心愿，是真供养如来。（此以上颂大愿度生。）至于道昂志决，不随兜率来迎。怀玉品高，更却银台接引。像绘惟岸，任凭童子之随。经写善荣，卒赴宣公之约。莹珂痛悔，得浊世之早离。明证加勤，喜红尘之不到。显超弟子，恳留十有五年。春华友人，诀别再迟两日。辩才焚指，应念得睹光明。芳果折枝，七日更教鲜翠。余杭张老，夫妇偕行。汶州沙弥，长幼共化。为孙忠而久驻，孺子齐瞻。许姚氏以少留，范婆并见。沈妻祝愿，现佛像之庄严。王女孝心，消母身之臭秽。莫不有求必应，如愿相偿。夫像前戏祝，终得为威武之将军。况心出至诚，何虑无莲华之父母。此大士摄生者三也。（至于下至此一段，乃颂有愿必果。）　　曰得验。则有三瞻圣相，神运标名。同听法华，灵山未散。莲台行树，辉映慧成。天冠宝瓶，光昭法智。启芳圆果，同为莲沼之游。真清慧才，并受戒香之记。精进菩萨，地再现乎琉璃。五会法师，身两登于金窟。邦华荣祖，置身常在光明。睎湛憨山，随意得瞻相好。慈云元净，迸舍利于眉闲。大善行童，吞数珠于口内。华授陶氏，佛立经函。庚梦周妻，莲开烟蕊。诚感悟通之梦，云涌舟来。欣看妙圆之灯，佛临叶上。浩象入定，舟泛莲池。楚石安禅，心冥佛境。侍女刻苦，忽成天眼之通。邵媪精诚，亦睹西方之胜。唐公窗外，佛坐神山。廉氏楼中，像生舍利。是盖净心功极，已渐破乎色阴。凝想日深，故得化成善境也。顾或谓三心圆发，即一念横超。既自信其往生，更何求乎近验。得毋信自性之不真，取如来以求实乎？不知天如求验，实驽骀之警鞭。法照示人，亦见闻之毒鼓。不作圣解，无患魔邪。况此为欣厌之想成，亦即是接引之公据。此大士摄生者四也。　　曰接引。则有彻悟称名，递见一分之相好。嘉祎作礼，双瞻千丈之金身。佛迎僧炫，授导师之香衣。僧引彦通，登毗卢之楼阁。物如满月，示接引于刘君。粒计数珠，指归期于李母。慧命同瞻乎三圣，有基示梦于众人。了然时至，示以双龙。法喜神呵，免偿一雉。盛媪郑氏，并赐金台。仲闵槐庭，各登银座。实修造像，即现千眼之身。佛琦闻香，更见双童之侍。了义思赞，光腾金宝之台。钟氏薛妻，目眩莲华之色。法琳见圣贤咸集，刳心知感应道交。孟妪现振锡之沙门，张妇见手招之和尚。倪子买蔬不及，周君绝荤而行。善益睹净室光明，王氏叹真身高大。顾来法信，稽首欣众圣咸迎。偕去广潭，屈指示三果克证。静文诲妇，好相见于西方。胡闉待僧，劳久临之菩萨。安人得现身示梦，信女则合掌称名。迎陶善于莲华，接午亭于净土。盖弥陀愿海，偕大众以现前。菩萨咒心，作比丘而慰喻。但贵心能正念，莫愁佛不来迎。此大士摄生者五也。　　曰瑞应。则有兜率石城，金弥大地。曹溪莲寺，光耀中天。祖南灵照，舍利迸流。仁岳大行，色身不坏。护吕君而念佛，室满莲香。幸金奭之改渔，空盈天乐。赤云垂布，导思义之往生。华盖庄严，欣虔公之预睹。白衣璎珞，志西登百宝之船。紫色光明，常智灿莲华之焰。善月几呈莲萼，影像不磨。大圩室产灵芝，红黄争耀。万宗衣烬，惊圣相之分明。节妇裙污，开芙蕖之灿烂。贫婆化榇，金辉三圣之身。徐氏焚衣，焰绚五莲之彩。张妻汝婉，香溢栴檀。王女黄姑，灰生菡萏。何公见幡盖纷纭，裴女庆天华飞舞。杨媪现檀香缭绕，严妻瞻颜色鲜红。净衣受赐，敬听莲祖之经。裙幅生辉，妙胜僧繇之笔。耀华云之色，一寺咸惊。放白毫之光，千灯普照。盖六字洪名，本饶福德。而一心不乱，即具庄严。法流相接，海印发光。菩萨以历劫修来，众生得一时具足。此大士摄生者六也。　　此后华开见佛，庆游子之来归。光照利生，听大士之说法。光明无量，得瞻自性弥陀。究竟如虚，实证唯心净土。化身无数，智力遍于十方。补处一生，大愿成于俄顷。凡此学者之功能，莫非菩萨之赐与。众生界尽，同归乐国逍遥。菩萨名消，始是悲心圆满。故穷辩才之天女，莫赞洪恩。写经典若须弥，难扬圣德。特体慈怀，广宣正法。以众生之回向，报大德以涓埃。赞叹已穷，伽陀继作。（此一段总结摄生六门，并总颂大士慈深恩厚，颂无可颂，报无可报，引起后段颂辞，仍以劝化众生为主。）　　　　三结劝回向，内分三段：初段六偈，取法华一喻，总结正颂文。中十偈，以大悲咒经十心，劝道行者。后一偈，三回向。　　圆通大士，功德巍巍。久辅寿佛，乃号大悲。谛思谛审，所悲伊谁。心摧胆裂，悔莫能追。法华有言，稚子遁逃。父怜追唤，怨咨而号。譬日初出，高山先昭。（此结正颂第一大段，大士历劫说法度生，我辈今尚未悟。）　　更著垢衣，潜操粪器。入俗度生，白华托寄。得近其子，应现同事。（此结正颂第二大段示现文。）　　救苦与乐，须给频频。如父如儿，情均天伦。犹在本处，未脱苦轮。（此结救苦与乐文。）　　得窥佛藏，财宝充牣。不餐王膳，终为道殣。此念佛门，易行难信。（此结弘法文，不念佛者，虽有禅定感通，亦不易了脱。）　　大志成就，佛道担任。了知净土，不离己心。是谓宝藏，自然来临。（此结摄生文。）　　既已欣净，即应厌浊。广拔众苦，非贪自乐。大士十心，克登妙觉。首大慈悲，众生当学。（此十心中一慈悲心。）　　众生佛性，具足万能。在凡不减，在圣不增。大士造诣，我亦克承。此平等心，大而非矜。（二平等心。）　　一切有为，梦幻泡影。蜉蝣之身，桑榆之景。速会无为，时时自省。（三无为心。）　　威势必失，亲属终离。吁嗟爱根，永矢弗遗。哀哀三界，一爱羁縻。谁无染著，天人之师。（四无染著心。）　　精神离形，骸骨反根。四大离散，我尚何存。空观破执，解脱之原。（五空观心。）　　虽观诸佛，及众生空。礼拜供养，必敬必隆。像真一致，畏爱攸同。佛从敬起，毋懈初衷。（六恭敬心。）　　芸芸众生，未来之佛。父母师长，头出头没。涸辙呼援，声嘶力竭。云何相煎，食肉剔骨。此卑下心，慎毋逾越。（七卑下心。）　　三业清净，一心向往。断杂乱思，离见取想。即教即禅，法门无两。导祖专修，高山景仰。（八无杂乱心，九无见取心。）　　为菩提道，求生净土。得觐如来，更亲左辅。径登佛乘，长餐法乳。大菩提心，光圆照普。（十大菩提心。）　　此十种心，大悲相貌。惟我众生，是则是效。出世之舟，度人之桌。伟矣佛恩，大哉圣教。（总结十心。）　　大士本迹，于以昭垂。末劫修途，直指无歧。斯文功德，唯佛证知。普皆回向，同证菩提。（上四句，总结全颂。次二句，求佛证明。末二句，即三回向。○单行本卷三至此终。卷四经证未录。若欲详知，请阅单行本。）　　　　附录　　观音灵感近闻二则　　民国十五年秋，武昌被围四十余日，时余家老幼二十余人，无计出险，食粮垂尽。枪炮之声，又震耳欲聋，人人以泪洗面。忽忆前任汝南道时，曾得中央刻经院印送之观音灵异纪一册，亟检出。其中经咒，不易卒读。乃择最易持诵之白衣大士神咒，令合家讽诵，昼夜不辍。并发愿印送万本。三数日后，觉精神疲倦异常，群思入睡。旋竟酣然高卧，一事不知。及醒，则城破已久，秩序早安。左右邻居，被劫一空。遭饥饿惊恐，及奸淫枪杀而死，者不知凡几。而余家独以熟睡，一无惊恐，亦未受有损失。斯诚大士寻声救苦，悲悯众生之灵应也。谨出净资一千八百元，印赠万本，以广流传。武昌许霭人谨记。　　民国十六年，奉军围攻涿县百日之久。城内炮弹如雨，房屋无一全者。只西北隅，方圆三十余户，安然无恙。盖其处有一小庙，内供观音大士，附近居民常往顶礼。故全城遭难，此处独免。戴联青记。
