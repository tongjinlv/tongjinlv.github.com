　　　　普陀洛迦新志卷十　　　　古会稽陶镛鉴定　古翁山王亨彦辑　　　　艺文门第十（共三十种）　　若论法门理体，本言说之远离。而在娑婆众生，以音闻为能入。故西来直指，亦说楞伽。东山道场，偏宣般若。不有粲花妙舌，安令顽石点头。兹则真歇开宗，传洞山之宝镜。孚中继轨，称济室之白眉。古鼎生莲，舌根不坏。紫柏弘法，身相长留。潮音得宏机伟辩，别庵亦卓论精修。以标月指，作暗室镫。志艺文。　　　　宋真歇语录二集（真歇清了著，见普陀列祖录。）五灯会元二十卷（大川普济著，见清四库全书提要。）　　提要云：是书取释道原，景德传灯录。驸马都尉李遵勖，天圣广灯录。释维白，建中靖国续灯录。释道明，联灯会要。释正受，嘉泰普灯录。撮其要旨，会为一书，故曰五灯会元。以七佛为首。次四祖、五祖、六祖、南岳、青原以下，各按传法世数载入焉。盖禅宗，自慧能而后，分派滋多。有良价，号曹洞宗。文偃，号云门宗。文益，号法眼宗。灵佑、慧寂，号沩仰宗。义玄，号临济宗。学徒传授，几遍海内。宗门撰述，亦日以纷繁。名为以不立语言文字，为不二法门。实则轇轕纷纭，愈生障碍。盖唐以前，各尊师说，儒与释争。宋以后，机巧日增，儒自与儒争，释亦自与释争。人我分，而胜负起，议论所以多也。是书删掇精英，去其冗杂，叙录较为简要。其考论宗系，分篇胪列，于释氏之源流本末，亦指掌憭然。固可与僧宝诸传，同资释门之典。故非诸方语录，掉弄口舌者，比也。　　　　元五会语录（孚中怀信著，见普陀列祖录。）四会语录（古鼎祖铭著，见普陀列祖录。）　　金华宋濂序曰：古鼎禅师铭公，以临济十七世孙，四坐道场，为黑白之所宗仰。一旦祝厘浙江省垣，现白光三道。丞相康里公见之，极加敬礼。未几将示寂，语其徒曰：观世音莲台至矣，安坐而逝。及火化，舌根齿牙数珠俱不坏，五色舍利灿烂无数。国史危先生，已摭其行业，为文勒诸碑。而四会语录，未有序之者。师之得法上首，今天界禅寺，西白金公，属濂作之。濂览已，合爪言曰：是真正语，是不著有无语，是雷轰电扫语。学者随所悟入，如慈云遍覆，法雨普沾。大小根茎，皆获生成。非入正知见，具大力量者，孰能与于此。呜呼！世安复有斯人乎哉！非谓果无之也，求其真淳无伪若师者，鲜也。濂既为叙其事，复歆艳之。歆艳之不足，复作伽陀一章赞之。其辞曰：我观我师四会语，一言一句皆真实。河沙妙义总含藏，其中无余亦无欠。及至能所齐泯时，欲觅片言不可得。有如十方虚空界，种种色相皆现前。或飞或潜或动植，以至洪纤高下等。枯荣生死及崩竭，了然不染虚空相。而亦不出于虚空，真相如如不动故。师昔尝登寂照场，耳边一喝三日聋。惟聋故使功用绝，绝后通身皆是耳。自兹出世入翁川，翁川海水亦生耳。但闻鱼龙哮吼声，即使波涛增汹涌。继升普陀洛迦山，合掌问讯观世音。目能观色耳闻声，音声何独以目观。不知本来无耳目，见所不见闻不闻，尽大千界无碍者。中天竺国陵霄峰，所谈妙法皆如是。只因妙法妙难思，结集已落第二义。眉闲放出白毫光。七宝莲台向空至，此皆游戏神通事。于师之道不相摄，师之道大不思议。千古赞叹莫能尽，姑以第二门中观。可以洗空于结习，可以触动于悟机。可以速证于菩提，是宜流通于世闲。视如照耀光明幢，我言或诬有如水。（普陀列祖录）大千语录（大千慧照著，见普陀列祖录。）　　　　明拙逸语录（祖芳道联著，见普陀列祖录。）剖璞语集（朗彻性珠著，见旧志。）林樾集（履端海观著，见张忠烈集。）　　鄞县，张煌言序曰：世之辟佛者，率以浮屠氏为外教。而瞿昙氏，亦往往逃于枯空，谓不如是则非禅也。然东林慧远，白社风高，未尝不陶情吟啸。则诡于禅之外非禅，而拘于禅之中者亦非禅也。夫善易者不言易，今使进禅而赋诗，而字摹贝叶，句勒昙花，则亦偈而已，何名为诗？夫诗本性灵，而禅亦性灵。要自有活泼泼地者，此即禅机也。普陀端公者，吾未知其禅理何如。而微吟高咏，绝非枯空者可比。彼岂欲以诗名鸣哉！毋亦禅机所触，不禁其洒洒洋洋矣。余偶得其数什而讽之，固无贝叶昙花风味。以是知端公能超于禅，而不拘于禅者也。端公之师朗公，有秋兴数十首，清微宛淡，业剞劂传世。而端公复能继其宗风，真不愧传衣钵矣。是为序。（张忠烈集。）　　按：履端，名海观。于净业之余，以言寓道，兴至留墨。鄞陆中书宝，称为诗僧。见旧志精蓝。忠烈所序诗，殆随便钞录者，非林樾全集也。梅岑新咏（芥舟著，见张忠烈集。）　　张煌言序曰：从来儒墨分席，然诗律可通于禅，禅锋每寄于诗。是何以故？盖诗家格律甚精，不避空虚三昧。而禅家机锋相触，原其风雅三摩。故禅有魔，而诗亦有魔。而诗称圣，禅亦称为圣，超悟者，本无殊趋也。芥舟上人，以远公宿根，得生公妙解。振锡名山，玄风晻暧。禅悦之余，遂成梅岑新咏。骚耶？偈耶？读之，如坐光明藏矣。是使骚人雕风镂月，总是拈花。释子研教参宗，无非梦草。提起法幢，高翻骚瓮。直疑大士现身，岂仅老僧饶舌。则满恒河沙皆诗也，满恒河沙皆禅也。有声闻者，常作如是观。即无色相者，亦当作如是观。（张忠烈集）　　　　清三山语录（三山著，见杨雍建撰衣钵塔铭。）通元诗集（通元照机著，见范炜撰诗序。）　　鄞县，范炜序曰：诗必隐逸者能之乎？非也。隐逸者，栖迟山林，身闲心静，其地其时，俱可以为工诗之具。故古今来隐逸者之诗，率多传耳。从兄，今号通元者，幼慧而寂。与余辈群从，出就外傅，辄不喜经心尘务。甫十七，竟逃浮屠，从师卓锡于洛迦之栴檀。迄遣徙入内，则居慈水之寿峰先觉寺。所到，修举废坠，光宠祖庭。及海禁弛，则又还普陀，主大寺方丈。良以道声慈味，为坛场属望故也。予自释褐，奔走风尘，羁栖外吏。埙篪绝和者，且数十年。虽须眉笑貌，忽忽如梦，求一见不可得，又安知兄之能诗也乎！曩岁在辛丑，予尝一过梅岑。兄是时，尚不与予言诗。及今复阅三十余年。兄道益高，心益古，貌益臞，神益旺，而诗亦益工。客有从海外来者，屡屡为予言之。予思一见其诗，遂亟请以来。读之，而乃知兄，不独成佛当在灵运前，即为诗亦不许僧弥难也。兄之诗，清真苍朴，发抒性灵，亦不甚拘格律。如高山飞瀑，寒林著雪，非不磊落烂熳也。要其体质，玉洁冰清，绝不惹一点脂粉尘壒气，为可贵耳！由是言之，诗则兄工，知则我独。以是评兄之诗，而辄序其大意以遗兄，未知以予为有当，否也？呜呼！舂涛激云，骄林却日，奇葩异鸟，绕案盈庭。当斯时也，荣辱不加，理乱不闻，兴之所至，奂然成咏，其诗亦安得而不佳！然则予之所不如兄者，独一诗乎哉！（旧志）重修宗谱（通元照机著，见旧志。）　　自序曰：四明名山大刹，以补陀为最。大士现灵于前，高座禅宗，似续于后。奕叶传灯，皆井然有序，而不可紊。普陀寺，中兴于始祖普贤，嘉靖闲，我十世祖本空师，卓锡于此。精专三学，悟空五蕴，遐迩向化。适遭倭变，朋徒西窜，遄归姚江之玉皇殿，聚徒熏修。隆庆间，总督刘公，迎回山中，避居西天门之圆通庵，焚修益虔，讲诵不倦。远近闻风者，莫不奉为金仙，尸之祝之。于是叹空师之道力，为能与佛祖灵山，相得益彰也。海氛内徙，鞠为茂草者，十余年。机率徒侣，隐居先觉，怅然南望，非朝伊夕。今际圣天子明德，海隅清宴，得返故林。而空师之遗迹，焕然一新，是亦普陀兴废之一大机也。旧谱，序于明周侍御公，惜其年久漫漶，仅有大略。乃偕玄孙心明，修辑而新之。夫自嘉靖迄今，不及二百年，而废兴者再，亦可以知世事之无常，而先泽之可恃矣。愿我子孙，永守清规，努力精进。岁时俎豆，绵绵不息。庶几始祖普贤，及空师之衣钵重光，而普陀之香火弗替。不负机拳拳修辑之至意也。（旧志）普陀列祖录（潮音通旭著，刊本。）　　自序曰：名山大川，固虽天造地设，莫不因人而传而重者也。茍不因人而传而重，则古今天地，古今山川，岂达摩之后始有嵩山，仲尼之前竟无洙泗耶！天造地设者固多，其有幽闭而终不之传者，漠然而终不之重者，可胜限计哉！是皆未得因人而传而重者也。普陀一山，卓越海涯，屹立巨浸。大经具载，乃普门示现之区，实列祖宏法之地，又不可以寻常形胜并论也。自宋至明，禅宗世出。真歇唱导于前，祖芳振兴于后。无何沧桑变易，甲乙风成。法鼓不鸣，百余年矣。嗟乎！四十代烜赫祖师，泯焉无闻，谁之责欤？予忝为末裔，承乏兹山。切恐祖德靡扬，山灵见鄙。是以求诸群集，考诸旧志，实于此山阐法住持者，或得一句一偈，或仅得其名，一皆归诸山志。闲有缺典，惟俟渊博之士，采而补入焉。复刻是篇，以表彰之。且见四十代老古锥，面目犹在。百岁老祖宗谱（潮音通旭著，见旧志。）　　自序曰：夫万派之流，必溯源而出。千丈之木，必托根而固。曾是耆年硕德，光前垂后者，可不特为表彰，以示不忘乎？予自承主此山，既表普贤道诚禅师，为合山之祖。其孙四，而本空圆献禅师，为西天门祖。其徒三，而无暇明通禅师，又为旭等数十家之祖也。无瑕通祖，聿修厥德，励行纯全，寿登百龄，为世福田。受徒十人，皆英贤钜略，增重名山。若吾宗奇峰才祖，尤其杰然者也。探本穷源，非德厚流光，而能若是乎？古人视履考祥，本诸身，征诸子孙，有不彰彰较著者哉！是用前岁既新其墓，今岁另系其谱。蒸尝必恪，后进必书。树名山之赤帜，昭来学之司南，谓非法门之盛典欤！惟在后之子孙，永言绳武，弗替引之，即是百岁老祖，长在而不灭矣。故特表而出之，以示不忘云。潮音语录五卷（潮音通旭著，刊本。）　　漳浦，蓝理序曰：余闽人也，壤接四明。自髫年，即识有南海普陀，大士显应状，私心向往之。三十年来，驰驱戎马，百战余生。自分根器薄劣，不获于宗门一酬宿缘，为此生憾事。然生平不妄杀一人，不僇一已降，将士则禀承于大士慈悲教居多焉。前岁圣驾南巡，稔悉定海为东南胜地。而普陀洛迦，又为天下第一灵山。特布帑金，虔修寺宇。盖圣天子之留心教典至矣。迩因定镇虚席，命理改镇兹土，诚千载一时之知遇也。予自顾何人，膺此重寄。莅镇之后，乘片颿，赴紫竹栴檀林，斋心礼大士像。上祝圣寿之无疆，皇图之永固，意至深且切也。瞻拜之下，见寺中大众，济济云集，尽属雁行。而欲于其中觅一如来真子，为人天眼目者，而究不可得，无乃法门一大缺陷耶！爰是询之诸僧，访之郡荐绅先生，佥以潮音师对。择日熏沐礼请，强而始至。至之日，四众围绕。升堂说法，如电掣，如云涌，如拈花微笑。深心宏愿，务使末法众生，同归于智海而后已。诸方耆年，不能不为避席。彼天童之浑金璞玉，万年之河倾海注，兼而有之也。抑余又有说焉。潮音洞，为菩萨显现之处。自来以宰官身，得睹自在法相者，由宋迄今，有王舜封、黄龟年、史越王浩、颜颐仲、张蓬山、曹立诸人。载之志乘，历历不爽。今余以诵帚钝根，归心教海。积诚所感，亦幸遇三十二应身之一。维时同行属弁，无不共目共见，业已另载入灵异记中。是余于此山，实有夙契。而今又适得以洞名名其法号，岂非大士默相昭示，使宣扬大乘于千万世者乎！于其语录之成，而略序之如此。　　范光阳序曰：夫道有歧乎？迷者歧之。夫道有言乎？迷者言之。由迷者歧道言道，而道斯晦矣。无迷者歧道言道，而道亦晦矣。过在迷者不极其源，而道将无以白于天下。曷言乎极其源也。儒者穷理尽性而不能化，以其杂于情识也。道者修精葆元而不能泯，以其留于形命也。其惟释氏乎？若人欲识佛境界，当净其心如虚空。空无自性，故能生万物而不倦。空无定位，故能容万物而不碍。空无本体，故能历万劫而不坏。斯道其谁能证之？从上佛祖，以及天下善知识，未有不亲证斯道，而能踞师子座，导利人天者也。南海潮音和尚，自吃放参斋后，一味陆沈。偶承当道，举于稠人之中，即时伐鼓升堂，一鸣惊人。每每提倡，实能化形迹，融万汇，如人食蜜，中边皆甜。教化大行，典型后学，其嘉惠宁有尽乎！昔二十五果位圣人，从二十五有，各证圆通。我潮音和尚，惟以一条白棒，穿却三教，直指当人本命元辰立地处。日有航海南询者，当谛听究竟了义法门。予齿虽长，仅见潮师一斑，今乐于告人，因发其端如是。　　释大瑢序曰：吾宗无语句，实无一法与人。只者连篇累牍，从甚处得来。须知从上诸圣，建立化门，入水救人，观机逗教，不得已，示一机，垂一境，如风行大野，雁过长空，扫绝支离，不留朕迹。得非悟处超卓，亲见作家。岂彼沈言短贩之流，可同日而言也。所以古之人，因雨洗澹红之语，成枯木见而叹曰：此人亲见先师来。我同门潮音和尚，夙承愿力，主席普陀。掷龙宫之大宝，普施群生。剔太白之真灯，照开一切。拈椎竖拂，直指惟心。不露锋铓，全昭顾鉴。洵哉！法苑祥麟，宗门之标帜也。余年垂老，承乏平田，一睹兹编，得毋加额。信古人亲见先师之语，岂偶然哉！于是乎序。潮音随录一卷（潮音通旭著，刊本。）续灯正统（别庵性统著，见王日藻序。）　　云闲，王日藻序曰：佛教之以灯名其传也，自然灯佛始有其名，取其光明不息，同乎日月之义焉。顾有显则有晦，有焰则有熄，此亦盈虚消长之不能免者。日月犹蚀，而况于灯乎！至于统之为义，则益严矣。惟其道，不惟其人。惟其人，不惟其时。吾儒自二帝三王以后，宁可架漏千年，不许汉文唐太接统三代，则释氏可知已。嗟乎！灯不长照，斯续者贵。统不少假，斯正者尊。甚矣！别公禅师续灯正统之编，为详而核，慎而公也。别公为三山来禅师高足白眉，英年受嘱。自蜀临江，先宏教于高峰。南下至甬东，遂主席普陀之法雨。法雨，为明大智尊者开辟道场，别公继而昌之。然智以苦行证道，非禅宗也。法雨禅宗开法第一代，则自我别公始矣。向使别公道不修，学不讲，闻望不实，则何以奔走英贤，奂轮福地？又何以特立普陀，埙篪老宿？乃其书故具在也。标真领的，扬芬漱润，殚十数年之功，成兹伟哕。若左之传，迁之史，可以鉴古今而考得失，博闻见而治身心。其绍先启后之功，岂世之擎拳竖指，标榜虚名者，可同日语耶！昌黎有言，荀与杨择焉而不精，语焉而不详。若是书，则可谓语详而择精矣！予衰老杜门，年来与健庵珍示诸公，修香山洛社故事。暇则闲取释氏遗文，泛览流观。虽不能彻其精要，亦庶几得其指归。今年癸酉春，别公寄予是书，且丐为序。翻阅之余，知其上绍精微，下删妄滥，续五灯之未备。仍白禅师续灯之名，而加以正统之号，其立意可谓严，而用力可谓勤已。抑予又闻大慧之徒，九十四人，俱数传而止。惟懒庵之后多传。至公，以不绝如线之危统，而乃能大其光，宏其焰，然无尽之灯，照一时而及万古。若别公者，非古人所称，必荷门基一不为少者哉！遂序其大意如此。（旧志）　　慈溪，姜宸英序曰：先圣有云，西方有大圣人焉，不治而不乱，不言而自化。自达摩传其道入东土，其为道也，不立文字，教外别传，明心见性，了生脱死。予初探其门庭，竟无所得。且于履践，毫不相应。然遇出世宏法之士，擎拳竖指，棒喝交驰，一语一默闲，俨若过屠门，不能禁其大嚼也。壬申春，泛南海，登普陀，得晤别庵和尚，与语连日，知为大慧十七世孙也，赠额而还。次年以所集续灯正统，征序于予。予既不能窥其门庭，又安敢于和尚前作诳语哉！然细详是编，以南宋为始。要归于今日，补集五灯之未备，是之谓续灯也。以济洞分列，各清其授受，表章二桂之昌荣，是之谓正统也。灯续而统正，将见灯灯不灭，千载流光。直使人人明心见性，了生脱死。所谓不治而不乱，不言而自化，其在斯欤！其在斯欤！（旧志）梅岑稿（别庵性统著，见裘琏序。）　　慈溪，裘琏序曰：士之幼负慧性，遗世而逃于禅者，必有魁杰不可束缚之气。故虽入空门，其才力所至，类能旋转擘画，兴衰举废，以寓其兼善天下之心，此则其同于吾儒者也。至其遗弃万有，娱情泉石，静心高致，发为清响，则庄子所称天籁者也。吾儒撄罹尘网者，往往多不及焉。洛迦法雨别公，蜀之夔人，负奇气长才，而隐于禅者。生时父有异兆，童龄出尘，壮年受嘱，可谓奇矣。自其主席此山，翦荆棘，驱麋鹿狐兔，首创绀殿红楼，于奇岩秀壑之闲。规画所至，钜细毕张。十年之闲，遂为圣朝兴建菩萨道场庄严之首。余疑其心劳力瘁，而不暇为和平要渺之音，抒泄山川奇宕清淑之致矣。别公则不然。长章短句，兴会淋漓。怀古悼今，缠绵情致。盖虽专门名家，精研兹道者，莫或先之。呜呼！别公奈何其多才，而又奈何其逃于禅也。戊寅中秋，余以志事入山，与别公盘桓泉石，披裛烟霞，庐峰金山，未之或远。暇日，出其所梓梅岑稿属为序。余屈首穷经，二毛瓠落，经世问道，一不可自信，以视别公何如哉！然于诗，则少而嗜焉，老而习焉。虽不能登李杜之堂，入鲍谢之室，自谓甘苦有得，褒评赏讽，津津不倦。遇别公，而不相倾倒，吐所欲言，不几负此名山也哉！爰不辞而为之序。（旧志）别庵语录三十八卷（别庵性统著，见严曾矩序。）　　禹航，严曾矩序曰：余尝读昌黎送廖师序，以衡山之神灵，而郴州之气之清淑也。谓其蜿蟺扶舆，磅鳐郁积，必有忠信材德之士生其间。夫忠信材德之生，固非茍焉而已。处则为天地扶植其纲常，出则为国家赞襄其德业。又或逃禅学佛，破迷谬，解束缚，以导斯民于清净之途。盖不独担肩彼教，提倡而昌明之。而于圣君贤相，胜残去杀之化，为多所裨益焉。是则昌黎之三致意于一篇之中，洵有味乎其言之也。今别庵和尚，四川之夔洲人也。巫山巫峡，瞿塘滟滪之闲，险奇壮丽，甲于荆梁。固知其神灵，不异于衡山。而清淑之气，且远过于郴州。和尚慧业夙根，幼即归身浮屠，持梵行，精进坚确。既长受付嘱于三山老人之门。盖潜心教外，融证妙谛，遂自三山而上，为铁壁，为吹万，源源本本，直接宗风于大慧。学徒信仰，人士归依。乙丑始说法于蜀之高峰，丁卯则出蜀振锡来吾浙，止南海之普陀。道风日茂，声望弥重。四方书帛之要请，殆无虚岁。戊辰一摄杭之永寿。丁丑再摄杭之圣因。己卯主席于吾邑之径山。今岁庚辰竖帜于无锡之慈云。每幢盖所至，其徒之先后奔走者数百人，远迩缁流之赢粮而云集者数百人。至若荐绅先生，耕氓野老，与夫贩夫贩妇之想望其容光，幸侧承其槌拂者，殆不可以数计也，其亦盛矣哉！其昌黎所谓忠信材德者，非耶？当和尚之初止普陀也，普陀适遭残废。颓垣攲壁，无庄严色相之观。和尚振其道力，次第经营。己巳春，皇上巡幸江南，名彻宸聪，特赐帑金以大其缔造。迨己卯春，六龙再驾浙省，和尚率众迎銮。遂蒙召对，顾问备至。帑金再赐，宸翰叠颁。夫庶僚下吏，固有终其身思一觐天颜而不可得者。况乎纶綍之煌煌，赉予之重叠，尤非所敢妄冀也。而和尚独克荷宠休若此，又以叹忠信材德之果不独担肩彼教，而化理之裨益，为有当于天心者在矣。法嗣翠崖，玉峰辈，纂其语录三十八卷，分集摘要录四卷，径山录一卷，梓行于世。遣侍者澄照，走京师问序于余。惟余向往有年，属者圣因径山之席，且先郡邑之士大夫，通殷勤，效戒道前驱，徒以系官于朝，不得一识面以快生平。然窃念大慧当年，固终老吾邑之径山，而开明月之堂，以延无垢矣。今五百年，而和尚既嗣其宗风，复来其旧地。意者和尚为大慧于今日，余方为无垢于他年。彼明月堂中之笑语，从容为我俟之可耳。于其问序也，而并告之。（旧志）分集摘要录四卷（别庵性统著，见严曾矩别庵语录序。）径山录一卷（别庵性统著，见严曾矩别庵语录序。）祖师正宗道影高峰宗旨纂要（均别庵性统著，见裘志。）奏对录　　按：是录，系古心，别庵，记在杭州觐见康熙，奏对各事也。见灴语录（见灴空焱著，见许志。）　　文安，李灼序曰：自佛教东行以来，天下之名山大川，半为兰若。其闲钟乾坤之灵，显菩萨之迹，甲宇内而称最胜者，指不四五屈。一灯相传，必有善知识其人，卓锡住持，阐扬宗教。或竖指伸拳，或拈花汲水，悉为旨趣所流露。举示伧夫，虽重译讲解，而亦难以喻其意也。补陀洛迦山，为大士道场，孤峙海中。自宋迄今，历发帑金建造寺宇，而本朝为尤渥。爰有前后二寺，地虽分，而规模无异。使世之人，知大士之神，充满洋溢，盖亦瞻之在前，忽焉在后之意耳。后寺住持见灴禅师，学有渊源，窥探上乘。凡值天云昼垂，海水夜啸时，直欲掀翻八极，喝破大千。然遇雨晴花发，禅静堂空，又未尝不瞬目扬眉，历指恒沙于万万也。以故上堂说法，杀有巴鼻。语必透宗，意归无上。凡其竖拂披衣，总令诸天合掌。其徒辈，侧闻而备录之。将以付梓，一航飞渡，问序于余。余燕地一书生也，门外汉，讵足以语此。既而开其卷，则性灵洞达，如有所得。可解者解之，不可解者以不解解之，而卒亦无不解之解。乃知禅师语录，初不在语，正在无语处。得之，则无语处，皆其所语。其为语也，不亦大哉！方拟公余之暇，驾舟奉谒。与师携手于潮音梵音之闲，瞻大士之慈悲，俯洪波之喷薄。试启片言，直求指示，生平之愿，可以慰矣。奈何匏系之根，未能即为斩断。敬题数语，聊申向往。惟禅师不拒门外，他日从容求示，细领棒喝。其于名山宗教之旨，庶几窥见一斑，不更有幸乎！（许志）见灴诗文集（见灴空焱著，见许志。）普陀列宗录（海南性著，见续藏经。）僧家竹枝词一卷（开霁德辉著，刊本。）　　自序曰：嗟乎！佛法至今日，其不绝如缕乎。古时出家难，试经方度，官给度牒。秉戒后，参访知识，无刻不以向上为念。故晋魏唐宋以来，千余年闲，高僧辈出。了悟者代不乏人。朝廷尊师重道，优礼有加，异于常数。盖上以此事为重，下亦不肯自轻也。今时出家易，僧众愈多，真衲愈少。无论乡曲小庙，除应酬经忏外，不知修行为何事。宗教律净，杳焉不闻。师无以为教，弟亦无以为学。即通都大邑，名山巨刹，亦往往重外而轻内，舍本而逐末。以集缘兴造为急务，置身心性命为缓图。拈花之旨，西来之意，大半束之高阁。欲求佛道之盛，其可得乎？戊戌春，昼长无事，偶将僧家所行，衍为俚词，以示徒辈。自入山以至舍报，得题四十有八。俾知若者上品，若者下流。若者当法，若者当戒。生大惭愧，发大勇猛。树精进幢，被坚固铠。思与贤圣此肩，不屑与流俗为伍，庶几不无小补。噫！诸佛世尊，为一大事因缘故，出现于世。无非欲人开示悟入佛之知见，方畅佛之本怀。顾末世众生，障深根钝，顿悟为难。计惟有念佛一门，十方诸佛所共赞，历代祖师所共劝。横超三界，带业往生。人人可行，圆顿直捷。永明寿禅师曰：但得见弥陀，何愁不开悟。是到家以后，直与宗门无二无别。若不出此，东钻西搕，盲修瞎炼，贡高我慢，增长无明。自以为修行可以了生脱死，吾不知其可也！倘不务正修，作为无益。一转瞬闲，报缘已尽，随业飘流，不能自主。甚至袈裟下失却人身，不更大负入山之初志乎？汝曹其勉旃。光绪二十四年戊戌，四月八日，孤峰老衲书。　　释传修序曰：吾师孤峰老人，悲象教之陵夷，慨狮虫之炽盛。有志上进者，参禅念佛，靡所适从。无意真修者，随波逐流，罔知振作。爰将僧家所行之事，作竹枝词四十八首，以示徒辈。描写逼肖，搜括无遗。或贬或褒，直言不讳。真可谓眉毛拖地，一片婆心矣。修等，亲承棒喝，拳拳服膺弗敢忘。顾私之一家，何如公之一世。俾初入佛门者，咸知法戒。清夜扪心，陡发猛省，岂非启迪后进之一助乎！夫偈颂拈提，诗歌赋赞，或阐向上之旨，或宏净土之宗，古人著作，汗牛充栋矣。是编别创一格，非雅非俗，亦讽亦箴，实足补前人语录所未备。愿新发意者，各取一编，置诸案头，时一展诵。山歌也，村谣也，实警语也。闲有不拘韵处，毋以诗律衡之可也。光绪戊戌仲夏。西方乐咏，附娑婆八苦八难词，一卷（开霁德辉著，刊本。）　　自序节略曰：修净业工夫，以信愿行为三资粮。尤要在欣厌二字。欣者欣极乐，厌者厌娑婆也。尝见毕生念佛，临终不得生西，仍为宿业所牵，无他，欣厌之心不切耳。盖平日于西方境界，不尽了了。弥陀经，虽背诵烂熟，大都信口滑过，不求甚解，故不欣。娑婆之苦，习惯多生。苟且偷安，得过且过。或更贪著五欲，（色声香味触，又财色名食睡，名五欲。）故不厌。不欣不厌，净业奚成？杨提刑曰：爱不重不生娑婆，念不一不生极乐。应为易两字曰：爱不断不出娑婆，念不一不生极乐。念如何一？欣极故一。爱如何断？厌极故断。今述西方乐以助欣，又述八苦八难以助厌。每日晨兴盥漱毕，焚香一炷，西向端坐。将此咏，朗诵一遍，深信西方真有如此之乐，则欣羡之心，油然生矣。再将八苦词细读一遍，痛念娑婆实有如此之苦，万难忍受，则厌离之心，蹶然起矣。既欣且厌，发愿持名，刻不容缓。更将八难词苦吟一遍，则战栗危惧，誓必今生了办，不肯姑待来生。如此，则信愿行三资粮备矣。极乐歌注释便蒙一卷（开霁德辉著，刊本。）　　　　附录　转女成男之灵异　　清杨璜，字希周，当涂人，世居官圩栗树坟。会兵扰其乡，匿妻妾与子于林中，以身守垄。兵来，见坟内有衣冠者，将执之，璜恁，赴水死。子甫十龄，见父溺，亦号哭奔投于水。时顺治丙戌三月十六日也。璜妻陆氏，悼夫无后，誓断血肉，迎佛像于家，旦夕恸哭念佛。忽夜梦一妪携一子至曰：赠汝。醒而叹曰：愿妾张氏，遗腹生子，则菩萨之赐也。岁暮，生女。陆氏泣曰：已矣。丁亥春，集族长告曰：夫既无子，薄产当分诸侄，吾得粗给衣食，以抚此女。言讫复哭。族长不忍，云俟小祥，为璜作佛事议分。及期，具会亲族。散斋之夕，亦三月十六日。女哭不已，妾抱就枕，忽如梦魇，愦愦不醒，女怪啼益甚。嫡疾呼始觉。抱女入手，则已不复是女身矣。陆大惊，族人群集，见面目依然。惟私处生长男根，其旁尚有血痕。众咸诧异，始悟菩萨灵爽，前梦不虚，竞至佛前胪拜，更名佛赐。次日，观者阗门。张县令取儿庭验之，犹未信，问其家族。佥曰：脱儿变非真，侄辈不愿分其田产耶？令乃释疑。鹤洞子曰：灵感至此，石破天惊矣。（唐宜之己求书，南海一勺。）
