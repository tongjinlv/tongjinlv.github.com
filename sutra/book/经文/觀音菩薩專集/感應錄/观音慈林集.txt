　　　　观音慈林集　　　　粤东鼎湖山沙门释　弘赞在诖　编（编者按：《观音慈林集》上中下三卷，其上卷系有关观音菩萨之经典，本专集都已另行收入，故此处仅列出目录，读者可按图索骥读诵之。）　　　　观音慈林集　　卷上　　观音著门品玄义（天台智者大师作）　　悲华经　　观世音大势至菩萨授记经　　大悲陀罗尼经　　观音普门品　　大佛顶首楞严经　　华严经　　无量寿经（佛说观无量寿经）　　十一面神咒经（十一面神咒心经）　　庄严宝王经（大乘庄严宝王经）　　请观音经（请观世音菩萨消伏毒害咒经）　　　　观音慈林集　　卷中　　　　天竺　　　　大商主　　昔漕矩吒国，有大商主，宗事天神，祠求福利，轻懱佛法，不信因果。其后将诸商侣，贾迁有无，泛舟南海，遭风失路，波涛飘浪，时经三岁，资粮罄竭，糊口不充，同舟之人，朝不谋夕，戮力同志，念所事天，心虑已劳，冥功不济。俄见大山，崇崖峻岭，两日联晖，重明朗照。时诸商侣，更相慰曰：「我曹有福，遇此大山，宜于中止，得自安乐。」商主曰：「非山也，乃摩竭鱼耳。崇崖竣岭，鬐鬣也；两日联晖，眼光也。」言声未静，舟帆飘溱。于是商主告诸侣曰：「我闻观自在菩萨，于诸危厄，能施安乐，宜各至诚称其名字。」遂即同声归命称念。崇山既隐，两日亦没。俄见沙门、庠序、锡杖，凌虚而来拯溺。不逾时而至本国矣。因即信心贞固，求福不回，建窣堵波，式修供养云云。　　　　孤山灵像　　中天竺摩竭陀国，迦布德伽蓝，南二三里，至孤山。其山崇峻，树林郁茂，名花清流，被崖注壑。上多精舍灵庙，颇极剞□之工。正中精舍，有观自在菩萨像，躯量虽小，威神感肃。手执莲花，顶戴佛像。常有数人断食，要心求见菩萨。七日二七日，乃至一月，其有感者，见观自在菩萨，妙相庄严，威光赫奕，从像中出，慰谕其人。昔南海僧伽罗国王，清旦以镜照面，不见其身，乃睹赡部洲摩竭陀国多罗林中小山，上有此菩萨像。王深感庆，图以营求，既至此山，实惟肖似，因建精舍，兴诸供养。自后诸王，尚想遗风，遂于侧建立精舍灵庙，香花伎乐，供养不绝。　　　　清辩论师　　南天竺，大安达罗国，城南不远，有大山岩。清辩论师，住阿素洛宫，待见慈氏菩萨成佛之处。论师雅量弘远，至德深邃。外示僧佉之服，内弘龙猛之学。静而思曰：「非慈氏成佛，谁决我疑？」于观自在菩萨像前，诵随心陀罗尼，绝粒饮水，时历三岁。观自在菩萨现妙色身，谓论师曰：「何所志乎？」对曰：「愿留此身，待见慈氏。」观自在菩萨曰：「人命危脆，世间浮幻，宜修胜善，愿生睹史多天，于斯礼觐，尚速得见。」论师曰：「志不可夺，心不可二。」菩萨曰：「若然者，宜往大安达罗国城南山岩，执金刚神所。至诚诵持执金刚陀罗尼者，当遂此愿。」论师于是往而诵焉。三岁之后，神乃谓曰：「汝何所愿，若此勤励？」论师曰：「愿留此身，待见慈氏。观自在菩萨指遣来请，成我愿者，其在神乎？」神乃授方，而谓之曰：「此岩石内，有阿素洛宫，如法行请，石壁当开，开即入中，可以待见。」论师曰：「幽居无睹，讵知佛兴？」神曰：「慈氏出世，我当相报。」论师受命，专精诵持，复历三岁，初无异念。咒芥子以击石壁，豁然洞开。是时百千万众，观睹忘返。论师跨其户，而告众曰：「吾久祈请，待见慈氏，圣灵警祐，大愿斯遂，宜可入此，同见佛兴。」闻者怖骇，莫敢履户，谓是毒蛇之窟，恐丧身命。再三告语，惟有六人从入。论师顾谢，时众从容而入，入之既已，石壁还合。众皆怨嗟，恨前言之过也。　　　　作光王　　作光王，乃中印度，羯若鞠阇国王也。长子字王增，次子字喜增。王增嗣位，以德治政，为金耳国月王所伐。大臣僚庶，启劝喜增，克复亲仇。王子曰：「国嗣之重，今古为难，君人之位，兴立宜审。今者殑伽河岸，有观自在菩萨像，既多灵鉴，愿往请词。」即至菩萨像前，断食祈请。菩萨感其诚心，现形问曰：「尔何所求，若此勤恳？」王子曰：「我惟积祸，慈父云亡，重兹酷罚，仁兄见害，自顾寡德，国人推尊，命袭大位，光父之业，愚时无知，敢希圣旨。」菩萨告曰：「汝于先身，在此林中，为练若苾刍，而精勤不懈，承兹福力，为此王子。金耳国王，既毁佛法，尔绍王位，宜重兴隆，慈悲为志，伤愍居怀，不久当王五印度境。欲延国祚，当从我诲，冥加景福，邻无强敌。勿升师子之座，勿称大王之号。」于是受教而退，即袭王位。自称曰王子，号尸罗阿迭多（唐言戒日）。务修节俭，营福树善，忘寝与食，令五印度，不得食肉，若断生命，有诛无赦。于殑伽河侧，建立数千窣堵波，各高百余尺。于五印度，城邑乡聚，达巷交衢，建立精庐。储饮食，置医药，施诸饥贫，周给不殆。圣迹之所，并建伽蓝，五岁一设无遮大会。倾竭府库，惠施群有，惟留兵器不充檀施。岁一集会，诸国沙门，于三七日中，以四事供养，令各相推论，校其优劣，褒贬淑慝，黜陟幽明，若戒行贞固，道德纯邃，推升师子之座，王亲受法，戒虽清净，学无稽古，但加敬礼，示有尊祟。律仪无纪，秽德已彰，驱出国境，不愿闻见。邻国小王，辅佐大臣，殖福无怠，求善忘劳，即携同坐，谓之善友。日分三时，一时理务治政，二时营福修善，孜孜不倦，竭日不足矣。时唐三藏玄奘法师届彼受戒日，王之请也。　　　　求那三藏　　求那跋陀罗，此云功德贤，中天竺人，专精志学，博通三藏。宋元嘉十二年至广州，刺史韦朗，表闻。宋太祖遣信迎接。既至京都，太祖交言，欣若倾盖。初住祇洹寺，后谯王镇荆州，请与俱行，安止辛寺。王欲请译华严等经，而跋陀自忖，未善宋言，有怀愧叹。即旦夕礼忏，请观世音，乞求冥应。遂梦有人，白服持剑，擎一人首来至其前曰：「何故忧耶？」跋陀具以事对。答曰：「无忧。」即以剑易首，更安新头。语令回转，曰：「得无痛耶？」答曰：「不痛。」豁然便寤，心神喜悦。旦起言义，备领宋语。于是就讲。元嘉将末，谯王谋逆节。跋陀泣曰：「贫道不容扈从。」谯王以其物情所信，乃逼与俱下。至梁山之败，大舰转迫，去岸悬远，判无全济。唯一心称观世音。手捉筇杖，投身江中，水齐至膝，以杖刺水，水流深驶。见一童子，寻后而至，以手牵之。顾谓童子：「汝小儿，何能度我？」恍惚之间，觉行十余步，仍得上岸。即脱衲衣，欲赏童子。顾觅不见，举身毛竖，方知神力焉。　　　　尊称三藏　　那连提黎耶舍三藏法师，华言尊称，北天竺乌苌国人。年十七，发意出家，寻值名师，备闻正教。发足游方，行化雪山之北。至于峻顶，见有人鬼二路，人道荒险，鬼道利通。行客心迷，多寻鬼道。渐入其境，便遭杀害。昔有圣王，于其路首，作毗沙门天王石像，手指人路。同伴一僧，错入鬼道，耶舍觉已，口诵观音神咒，百步追及，已被鬼害。自以咒力得免斯厄。因复前行。又逢山贼，专念前咒，便蒙灵卫，贼来相突，对目不见。循路东指，远投齐境，天保七年，届于京都。　　　　法密三藏　　达摩笈多三藏法师，华言法密，本南天竺，罗啰国人也。志在游方，六人为伴，于商客所，闻支那大国，三宝兴盛，同侣一心，厉意来此，非惟观其风化，愿在利物弘经。便逾雪山，值难避地西南，路纯砂碛，水草俱乏，同侣相顾，性命莫投。乃以所赍经论，权置道傍，越山求水，冀以存济。求既不遂，劳弊转增，专诵观世音咒。夜雨忽降，身心充悦。寻还本途，四顾茫然，方道迷失，踟蹰进退，乃任前行，遂达于瓜州。跋涉积年，届期胜地，即开皇十年冬十月也。　　不空三藏　　不空三藏法师，本北天竺婆罗门。附舶南海，至诃陵国界，遇大黑风，众商惶怖，各作本国法禳之无验，皆膜拜求哀乞加救护。空曰：「吾今有法，汝等勿忧。」遂右手执五股菩提心杵，左手持般若经夹，诵观音大随求咒一遍，即时风偃海澄。又遇大鲸出水，喷浪若山，甚于前患。众商甘心委命，空同前作法，命慧誓诵娑羯龙王经，众难俱息。　　善无畏三藏　　善无畏三藏法师，本中印度人也。时中印度大旱，请畏求雨，俄见观音，在日轮中，手执军持，注水于地，时众欣感，得未曾有。　　　　晋秦　　　　刘萨诃　　并洲刘萨诃，弋猎为业。于太康二年暴卒，见两人执向西北，行至地狱。见金色圣人。左右言：「是观音大士。」谓诃曰：「汝罪应入地狱，今放还，可往洛阳、临淄、建邺、鄮阴、成都五处，有阿育王塔处，顶礼忏悔。」　　释慧虔　　慧虔法师，俗姓皇甫，北地人也。少出家，奉持戒行，志操确然。憩庐山十有余年，以晋义熙之初，投山阴嘉祥寺。克己导物，苦身率众，凡诸新经，皆书写讲说。涉将五载，忽然得病，寝疾少时，自知必尽，乃属想安养，祈诚观音。山阴北寺有净严尼，宿德戒行。夜梦见观世音从西郭门入，清晖妙状，光映日月，幢幡华盖，皆以七宝庄严。见便作礼，问曰：「不审大士今何所之？」答云：「往嘉祥寺，迎虔公。」因尔无常，当时疾虽绵笃，而神色平平，犹若恒日。咸闻异香，久之乃歇。虔既自审必终，又观瑞相，道俗闻见，咸生欢羡焉。　　　　竺法纯　　竺法纯，山阴显义寺主也。苦行有德，善诵古维摩经。晋元兴中，为修寺至兰上买材，暮还，于湖中遇风，而船小，纯惟一心凭观世音，口诵不辍。俄见一大流船，乘之获免。至岸，舫船无主，须臾不见。道俗咸叹神感。　　　　释法桥　　法桥者，中山人。少乐转读，而乏声，每以不畅为慨。于是绝粒忏悔，七日七夕，稽首观音，以祈现报。同学苦谏，誓而不改。至第七日，觉喉内豁然，即索水洗漱。云：「吾有应矣。」于是作三契经，声彻里许，远近惊嗟，悉来观听。尔后诵经数十万言，昼夜讽咏，哀婉通神。至年九十，声犹不变。　　　　释道舟　　道舟，姓管氏，朔方回乐人也。出家于龙兴寺孔雀王院，爰得戒珠，渐圆心月。入贺兰山白草谷，立要持念，感枯泉重涌，有灵蛇游泳于中。遂陟法台谈讲也。乃剌血画大悲千手眼立像，属其亢阳，则绝食暝目，要期雨之通济，方议充肠。中和二年，闻关辅扰攘，乃于城南念定院，塔下，断左肱焚之，供养大悲像。愿倒冒干戈中原塞上，早见弭兵。言毕迅雷风烈洪澍焉。又尝截左耳，为民祈雨。复断食七日请雪，皆如其愿。享龄七十有八，遗骸不散，如入禅定，遂加漆纻焉。　　　　释法义　　始宁山有竺法义，晋兴宁中沙门也。游刃众典，尤善法华，受业弟子常有百余。至咸安二年，忽感心气疾病。常存念观世音，乃梦见一人破腹洗肠，寤便病愈。傅亮每云：吾先君与义公游处，向闻说观音神异，莫不大小肃然也。　　　　释开达（或云慧达）　　释开达，隆安二年，登垄采甘草，为羌所执。时年大饥，羌胡相啖。乃置达栅中，将食之。先在栅者十有余人，羌日夕烹俎，唯达尚存。自达被执，便潜诵观世音经，不懈乎心。及明日将见啖，其晨始曙，忽有大虎，遥逼群羌，奋怒咆吼，羌各骇怖迸走。虎乃前啮栅木，得成小阕，可容人过。虎即徐去。达便逃走，夜行昼伏，遂得免脱。　　　　郭宣之　　郭宣之，太原人也。义熙四年，为杨思平梁州府司马。杨以辄害范元之等被法，宣亦同执在狱。唯一心归向观世音菩萨。后夕将眠之际，忽亲睹菩萨光明照狱，宣瞻觌礼拜，祈请誓愿，久之乃没。俄而宣之独被恩赦。既释，依所见形，制造图像，又立精舍焉。后零陵衡阳卒官。　　　　潘道秀　　，潘道秀，吴都人。年二十余为军北征。既而军少失利，秀窜逸，被掠。经数处作奴，俘虏异域，欲归无因。少信佛法，恒至心念观世音。每梦寐辄见，后既南奔，迷不知道，于穷山中，忽睹真形，如今行像，因作礼。礼竟，豁然不觉所之，乃得还路，遂归本土。后精进弥笃，年垂六十而亡。　　　　栾茍　　栾茍，不知何许人也。少奉法，尝作福，富平令，先从征虏失利，舫遭火垂，贼亦交逼，正在中江，风浪骇目，苟恐怖分尽，犹诵念观世音。俄见江中有一人，挺然孤立，腰与水齐。苟心知祈念有感，火贼已切，便投水就之，身既浮涌，脚似履地，寻而大军遣船迎接败者，还得免济。　　　　释法智　　释法智者，为白衣时，尝独行至大泽中，忽遇猛火，四方俱起，走路已绝，便至心礼诵观世音。俄然火过，一泽之草无有遗茎者，惟智所处，容身不烧。于是始乃敬奉大法。后为姚兴将从征虏，军退失马，落在围里，乃隐沟边荆棘丛中，得蔽头。复念观世音，心甚勤至，隔溪人遥唤后军，指令杀之。而军遍搜觅，辄无见者，乃得免济，后遂出家。　　　　子敖　　南宫子敖，始平人也。戍新平城，为彿彿虏儿长乐公所破。合城数千人皆被诛害，子敖虽分必死，而犹至心念观世音。既而次至子敖，群刃交下，或高或僻，持刃之人，忽疲懈，四支不随。尔时长乐公，亲自临刑，惊问之。子敖聊尔答云：「能作马鞍。」乃令原释，子敖亦不知所以作此言，遂得遁逸。造小形像贮以香函，行则顶戴也。　　　　孙道德　　孙道德，益州人也。奉祭酒道，年过五十，未有子息。居近精舍，景平中沙门，谓德曰：「必愿有儿，当至心礼诵观世音经，此可冀也。」德遂罢不事道，单心投诚归命观世音。少日之中而有梦应，妇即有孕，遂以产男也。　　　　刘度平　　刘度平，原辽城人也。乡里有一千余家，并奉大法，造立形像，供养僧尼。值虏主木未时，此县尝有逋逃，未大怒，欲尽灭一城。众并恐惧，分必弥尽。度乃洁诚率众归命观世音。顷之，未见物从空中下，绕其所住屋柱，惊视，乃观世音经，使人读之，未大欢喜，用省刑戮。于是此城，即得免害。　　　　窦传　　窦传者，河内人也。永和中，并州剌史高昌，冀州剌史吕护，各权部曲，相与不和。传为昌所用，作官长。护遣骑抄击，传为兵执，同伴六七人，共系入一狱，锁械甚严，克日当杀之。沙门支道山，时在护营中，先与传相识，闻其被执，出至狱所候视之，隔户共语。传谓山曰：「今日困厄，命在漏刻，何方相救？」山曰：「若能至心归请观音，必有感应。」传先亦颇闻观世音，及得山语，遂专心属念，昼夜三日，至诚自归。观其锁械，而觉缓解，有异于常，聊试推荡，忽然离体。传乃复至心曰：「今蒙哀祐，已令桎梏自解，而同伴尚多，无心独去。观世音神力普济，当令俱免。」言毕复牵挽余人，皆以次解落，若有割剔之者。遂开户走出，于警徼之间，莫有觉者。便逾域巡去，时夜已向晓，行四五里天明，不复进，共逃隐一榛中。须臾觉失囚人，马络四出寻捕，焚草践林，无不至遍，惟传所隐一亩许地，终无至者，遂得免还。乡里敬信异常，咸皆奉法。道山后过江，为谢居士具说其事。　　　　竺长舒　　竺长舒者，其先西域人也。世有资货，为巨富人。晋元康中，徙居洛阳，奉法精至，尤好诵观音经。其后邻比失火，长舒家悉草屋，又居下风，火已逼近，惟至心诵经，有顷火烧其邻屋，而风忽自回，火亦际屋而止。于时咸以为灵。里中有轻险少年四五人，共毁笑之，云：「风偶自转，此复何神？」伺时燥夕，当爇其屋，能令不然者，可也。其后天甚旱，少年辈，密共束炬，掷其屋上，三掷三灭，乃大惊惧，各走还家。明晨相率诣长舒，自说昨事，稽颡辞谢。长舒答曰：「我了无神，正诵念观世音，是威灵所祐，诸君但当洗心信向耳。」自是邻里乡党，咸敬异焉。　　　　吕竦　　吕竦，字茂高，兖州人也。寓居始丰，其县南溪，流急岸峭，回曲如萦。又多大石，白日行者犹怀危惧。竦自说，其父尝行溪中，去家十许里，日向暮，天忽风雨，晦冥如漆，不复知东西，必当覆溺，惟归心观世音，且诵且念，须臾有火光来岸，如人捉炬者，照见溪中了了，遥得归家，火常在前导，去船十余步。竦后与郗嘉宾说。　　　　徐荣　　徐荣者，琅玡人。尝至东阳，还经定山，舟人不惯，误堕洄澓中。游舞波涛，垂欲沉没。荣无复计，惟至心呼观世音。期须间，如有数十人齐力引船踊出澓中，还得平流。日已向暮，天大阴暗，风雨甚驶，不知所向。而涛波转盛，荣诵经不辍口，有顷，望见山头有火光赫然，回柂趣之，迳得还浦，举船安隐，既至，不复见光。同旅异之，旦问浦人，昨夜山上是何火光。众皆愕然曰：「昨风雨如此，岂有火理，吾等并不见。」乃知是神光也。　　　　张崇　　张崇，京兆杜陵人也。少奉法。晋太原中，苻坚既败，长安百姓有千余家，南走归晋，为镇戍所拘，谓为游寇，杀其男丁，虏其子女。崇与同等五人，手脚俱械，掘坑埋身至脚，各相去二十步，明日将驰马射之，以为娱乐。崇虑望穷尽，惟洁心专念观世音。夜中械忽自破，乃得离身。因是便走，遂得免脱。崇既脚痛，路经一寺，乃复称观世音名，至心礼拜，以一石置像前，发誓愿言：「今欲过江东诉乱晋帝，理此冤魂，救其妻息，若心愿获果，此石当分为二。」崇礼拜已，石即破焉。崇遂至京师，具列冤氏，帝乃悉如宥之。智生道人目所亲见。　　　　释昙无竭　　昙无竭三藏，闻法显等，躬践佛国，慨然有忘身之誓。以永和元年，集同志昙朗僧猛等二十五人，发长安，西渡流沙。上无飞鸟，下绝走兽，四顾茫茫，莫知所之。惟望日光以准东西，视人骨以标行路耳。至葱岭，岭冬夏积雪，恶龙吐毒，风雨砂砾，前度雪山，下有大江，流急如箭。东西两山之胁，系索为桥，十人一过，至彼岸已，举烟为帜。后人见烟，知前已渡，方得更进。久不见烟，则知暴风吹索，人堕江中矣。复过雪山，悬崖壁立，无安足处，壁有故杙，孔孔相对，人执四杙，先拔下杙，仍扳上杙，展转相扳，经于三日，方及平地。检料同侣，失十二人。进向中天竺，路既空旷，惟赍石蜜为粮，十三人中，又死八人。无竭虽屡经危棘，而系念观音，未尝暂废。至舍卫国，遇众象，乃归命观音，忽现师子，象遂奔逸。至恒河，复值群兕，归命如初，寻有大鹫飞来，兕亦惊散。后于南天竺，随舶达广州，赍经而还。　　　　尼明感　　明感本姓朱，高平人也，世奉大法。为虏贼所获，欲以为妻。备加苦楚，誓不受辱。谪使牧羊，经历十载，怀归转笃，反途莫由，常念三宝，兼愿出家。忽遇一比丘，就请五戒，仍以观世音经授之，因得习诵，昼夜不休。愿得还家，起五层塔。不胜忧念，逃走东行。初不识路，昼夜兼涉，巡入一山，见有斑虎去之数步，初甚恐懅，少却意定，心愿逾至，遂随虎而行。积日弥旬，得达青州，将入村落，虎便不见。　　　　尼令宗　　令宗，本姓满，高平金乡人。幼有清信，乡党称之。家遇丧乱，为虏所驱，归诚慊至，称佛法僧，诵普门品，求诉得放。随路南归，行出冀州，复为贼所逐，登上枯树，专诚至念观音，捕者前望，终不仰视，寻索不得。俄尔而散，宗下复去。晚达孟津，无船可济，慞遑忧惧，更诚称念。忽见一白鹿，不知所从来，下涉河流，宗随鹿而济，曾不沾濡，平行如陆，因得达家。仍即入道，学行精恳，览经深义入神。晋孝武闻之，遣书通问，年七十五卒。　　　　盖护　　盖护，山阳人。系狱应死，三日三夜念观音，心无间息，即眼见观音放光照之，锁脱门开，寻光而去，行二十里，光明方息。　　　　裴安起　　裴安起，从虏叛还南，至河边，不能得过。望见追骑在后，死至须臾，于是称观世音，见一白狼，安起遂抱，一掷便过南岸，即失狼所。追骑在北岸望之，叹惋无极。　　　　徐义　　徐义者，高陆人也。少奉法，为苻坚尚书。坚末兵革蜂起，贼获义，将加戮害，乃埋其足，编发于树。夜中专念观世音。有顷，得眠，梦人谓之曰：「今事亟矣，何暇眠乎！」义便惊起，见守防之士并疲而寝，乃试自奋，动手发既，解足亦得，脱因而遁。去百余步，隐小丛草，便闻追者交驰，火炬星陈，互绕此丛，而竟无见者。天明贼散，归投邺持，遂得免之。　　　　毕览　　毕览，东平人也。少奉法，随慕容垂北征没虏，单马逃窜，虏追骑将及，览至心诵念观世音，既得免脱。困入深山，迷惑失道，又专心归念。中夜见一道人，法服持锡，示以途径，遂得还路，安隐至家。　　　　宋　　　　释僧苞　　僧苞法师，京兆人。住祇洹寺，开讲众经，法化相续。陈郡谢灵运，闻风而造焉。及见苞神气，弥深叹服。或问曰：「谢公何如？」苞曰：「灵运财有余，而识不足，抑不免其身矣。」苞尝于路行，见六盗被录。苞为说法，劝念观世音，群盗以临危之际，念念恳切，俄而送吏饮酒洪醉，盗解械得免焉。　　　　释道汪　　道汪法师，姓潘，长乐人。幼随叔京师，年十三，投庐山远公出家。研宗经律，雅善涅槃。尝行梁州，为羌贼所围，垂失衣钵，汪与弟子数人，誓心共念观世音。有顷，觉如云雾者，覆汪等身，群盗推索不见，于是获免。　　　　释僧洪　　僧洪者，豫洲人也。止于京师瓦官寺，少而修身整洁，后率化有缘，造丈六金像，镕铸始毕，未及开模，时晋末铜禁甚严，犯者必死。宋武帝时为相国，洪坐罪系于相府，惟诵观世音经，一心归命佛像。夜梦所铸像来，手摩洪头，问怖不？洪言：「自念必死。」像曰：「无忧。」见像胸方尺许，铜色燋沸。会当行刑，府参军监杀，而牛奔车坏，因更克日。续有令，从彭城来云：未杀僧洪者，可原。遂获免还，开模见像胸前，果有燋沸。　　　　释道冏　　道冏，俗姓马，扶风人。初出家，为道懿弟子。懿病，尝遣冏等四人，至河南霍山采钟乳。入穴数里，跨木水，三人溺死，炬火又灭，冏判无济理。冏素诵法华，惟凭此业，又存念观音。有顷，见一光如萤火，追之不及，遂得出穴。于是进修禅业，节行弥新。后与同学人南游上京，观瞩风化。夜乘冰渡河，中道冰破，三人没死，冏又归诚观音，乃觉脚下如有一物，复见赤光在前，即乘光而至岸矣。　　　　邵信　　邵信，吴兴人。甚奉法，遇伤寒病，无人敢看，乃悲泣念观音。忽见一僧来，云是杯渡弟子。语云：「勿忧，家师寻来相看。」答云：「渡师已死，何容得来？」道人云：「来复何难！」便衣带头出一合许散，与服之，病即瘥。　　　　张兴　　张兴者，新兴人也。颇信佛法，尝从沙门僧融昙翼时受八戒。兴尝为劫所引，夫得走逃，妻坐系狱，掠笞积日。时县失火，囚于路侧，融翼同行，经过囚边。妻惊呼：「阇黎，何以赐救？」融曰：「贫道力弱，如何相救。惟宜勤念观世音，庶获免耳。」妻便昼夜祈念，经十许日，于夜梦一沙门，以脚蹈之曰：「咄咄！可起！」妻即惊起。钳锁桎梏，忽然俱解。便走趣户，户时犹闭，警防殊严，既无由出。虑有觉者，乃还著械，寻复得眠。又梦向沙门曰：「户已开矣。」妻觉而驰出，防守者并已惛睡，妻安步而去。时夜甚暗，行可数里，卒值一人，妻惧躄地。已而相讯，乃其夫也。相扶悲喜，夜投僧翼，遂得免之。时元嘉初也。　　　　王琰　　琰年稚，在交址，彼土有贤法师者，道德僧也。见授五戒，以观世音金像一躯，见与供养。形制异今，又非甚古。琰奉以还都，时年在龆龀，与二弟常尽勤至，专精不倦。后治改弊庐，无屋安设，寄京师南涧寺中。于时百姓竞铸钱，亦有盗毁金像，以充铸者。时像在寺，已经数月，琰昼寝梦像立于坐隅，意甚异之。时日已暮，即驰迎还。其夕南涧十余躯像，悉遇盗亡。其后久之，像于昏暮间，放光显照，三尺许地，金辉秀超，焕然夺目。琰兄弟及仆役，同睹者十余人。时宋大明七年秋也。　　　　伏万寿　　伏万寿，平昌人也。元嘉十九年，在广陵为卫府行参军。假讫返州，四更初过江，始济之时，长波安流，中江而风起如箭。时又极暗，莫知所向。万寿先奉法勤至，惟一心归命观世音，念无间息，俄尔与船中数人，同睹北岸有光，状如村火。相与喜曰：「此必是欧阳火也。」回舳趣之，未旦而至。问彼人，皆云昨夜无然火者。方悟神力，至设斋会。　　　　顾迈　　顾迈，吴郡人也，奉法甚谨。元嘉十九年，自都还广陵，发石头城，便逆湖朔。风至横决，风势未弭，而舟人务进，既至中江，波浪方壮，迈单船孤征，忧危无计，诵观世音经，得十许遍，风势渐歇，浪亦稍小。既而中流，屡闻奇香，芬馥不歇，迈心独嘉，故坚诵不辍，遂以安济。　　　　释慧和　　释慧和者，京师众造寺僧也。宋义嘉难，和犹为白衣，隶刘胡部下。胡尝遣将士数十人，值谍东下，和亦预行。行至鹊渚，而值台军西上，谍众离散，各逃草泽。和乃褶衣提篮负担，若类田人。时诸游军，捕此散谍，视和色，疑而问之。和对答谬略，因被笞掠，军将见斩，和自散走，恒念观世音经。至将斩时，祈恳弥至，既而军人挥刀屡跌，三举三折，并惊而释之。和于是出家，遂成精业。　　　　韩徽　　韩徽者，未详何许人也。居于支江，其叔被系，累及于徽，俱闭郡狱。铁木贯体，钳梏甚严。徽惶迫无计，待死而已。徽本尝事佛，颇奉诵观世音经。于是昼夜诵经，至数百遍方昼，而锁忽自呜，若烧炮石瓦爆吒之声。已而视之，其锁自解。徽惧狱司谓其解截，遽呼告之，吏虽惊异，而犹更钉鍱。徽如常诵经，又经一日，锁复鸣解，状如初时。吏乃具告本官，官取锁详视，服其通感，即免释之。徽今尚在，勤业殊至。　　　　彭子乔　　彭子乔者，益阳县人也，任本郡主簿事。太子沈文龙建元元年，以乔罪故盛怒，防械甚急，必欲杀之。子乔忧惧，无复余计，惟至诚诵观世音经，至百余遍，疲而昼寝。时同系者有十许人，亦俱睡卧。有湘西县吏杜道策，亦系在狱，乍寐未熟，忽见双白鹤，集子乔屏风上。有顷一鹤下至子乔边，时复觉如美丽人形。而已，道策起见子乔双械脱在脚外，而械雍犹在焉。道策惊视，始毕，子乔亦寤，共视械，咨嗟。问子乔有所梦否？乔曰：「不梦。」道策如向所见说之。子乔虽知，尚虑狱家疑其欲叛，乃解脱械雍，更著。经四五日，而侥释放。琰族兄琏，亲识子乔及道策，闻二人说，皆同如此。　　　　邢怀明　　邢怀明，河间人，宋大将军参军。随南郡太守朱循之北伐，俱见陷。于伺候间，俱得遁归，夜行昼伏，已经三日，犹惧追捕。乃遣人前觇虏，侯既数日不还，一夕将雨阴暗，所遣人忽至，惊曰：「向遥见火光甚明，故来投之，那得至而反暗。」循等怪愕，怀明先奉法，自征后，头上恒戴观世音经，转读不废。尔夕亦正暗诵，咸疑是经神力，于是常共祈心，遂以得免。　　　　王球　　王球，字叔达，太原人也。为涪陵太守，以元嘉九年，于郡失守，系在刑狱中。百余人并多饥饿，球每食皆分施之。球先精进，既在囹圄，用心尤至，日自持斋，至心念观世音。夜梦升高座，见一沙门以一卷经与之。题云：光明安行品，并诸菩萨名。球得而披读，忘第一菩萨名，第二观世音，第三大势至。又见一车轮，沙门曰：此五道轮也。既觉，锁皆断脱，球心知神力，弥增专到。经三日，而被原宥。　　　　卞悦之　　卞悦之，济阴人也。作朝请，居在潮沟。行年五十，未有子息。妇为取妾，复积载不孕。将祈求继嗣，千遍转观世音经，其数垂竟，妾便有娠，遂生一男。元嘉十八年，己丑岁云云。　　　　竺惠庆　　竺惠庆，广陵人也。元嘉十二年，荆扬大水，川陵如一。惠庆将入庐山，船既小而暴风忽起，飘飏中江，风疾浪涌。庆正心端念，诵观世音经。洲际之人，望见其船迎飙截流，如有数十人牵挽之者，迳到上岸，一舫全济。　　　　尼僧端　　僧端，广陵人也。门世奉佛，姊妹笃信，誓愿出家，终不聘彩。而母兄已许富室，临迎之三昼宵，诵观世音经，雨泪稽颡，昼夜不休。过三日后，于礼拜中，见佛像语云：「汝[土+胥]命尽，汝但精勤，勿怀忧念。」明日其[土+胥]为牛所触亡也，因得出家。坚持禁戒，诵大涅槃经，五日一遍。元嘉十年，南游上国，住永安寺。纲纪众务，均爱等接，大小悦服，久而弥敬，年七十余。元嘉二十五年卒。　　　　尼玄藻　　玄藻，本姓路，吴郡人也。安荀之女，藻年十余，身婴重疾，良药必进，日增无损。时太玄台寺释法济，语安荀曰：「恐此病由业，非医所消。贫道按佛经云，若履危苦，能归依三宝忏悔求愿者，皆获甄济。君能与女洗涤尘秽，专心一向，当得痊愈。」安荀然之，即于宅内，设观世音像，斋澡心洁，扶疾稽颡，专念相续。经七日，初夜忽见金像，高尺许，三摩其身，从首至足，即觉沉痾豁然消愈。既灵验在躬，遂求出家。精勤匪懈，诵法华经，菜食长斋，三十七载，常翘心注想，愿生兜率。宋元嘉十六年出都造经，寂然而终。　　　　释法显　　释法显，姓龚，平阳武阳人。常慨经律舛阙，志励寻求，以晋隆安三年，与同学慧景等，发自长安，西度流沙，历诸危险，至天竺国。获诸经律，附商人大舶，循海而还。舶有二百许人，值黑风，水将入舶，众皆惶惧，即取杂物弃之。显恐弃其经像，惟一心念观世音，及归命汉土众僧。舶任风而去，得无伤坏。经十余日，达耶婆提国。停五月，随商东适广州。　　　　释昙颖　　释昙颖，会稽人。少出家，谨于戒行。诵经十余万言，止长干寺，善巧宣喧，天然独绝。颖常患癣疮，积治不除。房内恒供养一观世音像，晨夕礼拜，求差此疾。异时忽见一蛇，从像后缘壁上屋，须臾有一鼠子，从屋堕地，涎唾沐身，状如已死。颖候似活，即取竹刮除涎唾。又闻蛇所吞鼠，能疗疮疾，即便取涎唾，以傅癣上。所傅既遍，鼠亦还活，信宿之间，疮痍顿尽。方悟蛇之与鼠，皆是祈请所致。于是君王所重，名播遐迩。　　　　魏　　　　王玄谟　　魏世祖二十七年，将军王玄谟，北征失律，萧斌欲诛之。沈庆之谏曰：「佛狸（魏世祖小字）威镇天下，岂玄谟所能当。杀战将，徒自弱耳。」乃止。初玄谟将见杀，梦人告曰：「诵观音经千遍可免。」仍口授其经曰：「观世音，南无佛，与佛有因，与佛有缘，佛法相缘，常乐我净。朝念观世音，暮念观世音，念念从心起，念念不离心。」既觉，诵之不辍。忽唱停刑，后官至开府，年八十二卒。　　　　释超达　　释超达，未详其氏。元魏中，行业僧也。多学问，有知解，帝禁图谶尤急，所在搜访，有人诬达有之，乃收付荣阳狱。时魏博陵公，检勘穷劾，达以实告。公大怒，以车轮系颈，严防卫之。自知无活路，专念观世音，至夜四更，忽不见车轮所在。见守防者，皆大昏睡，因走出外，将欲远避。以久系狱，脚遂挛急，不能远行，及至天晓，虏骑四出追之，达惟逃必不兔，因伏草中，骑来蹋草并糜，惟从边过，对而不见。仰看虏面，悉以牛皮障目。达一心服死，至诚称念，夜中虏去，寻即得脱。　　　　释僧明　　僧明道人，为北台石窟寺主。世传黑者得之，谓有黑相当得天下，由是魏氏之王天下，每疑忌沙门。收数百僧，互系缚之，僧明为魁首，以绳急缠，从头至足，克明斩决。明一心念观音，至半夜，觉绳少宽。私心欣幸，精祷弥切。及晓，索然都断，既因得脱，逃走奔山。明旦狱监来觅不见，惟见断绳在地，知为神力所加也。即以奏闻，帝信道人不反，遂一时释放。　　　　释道泰　　道泰者，元魏末人。住常山唐衡精舍，梦人谓曰：「若至某年当终，于四十二矣。」泰心恶之，及至期年，遇重病，甚忧。悉以身资为福。友人曰：「余闻供养六十二亿菩萨，与一观音同。君何不至心归依，可必增寿？」泰乃感悟，遂于四日四夜专精不绝。所坐帷下，忽见光明，从户外而入，见观音足趺踝间，金色朗耀，语泰曰：「汝念观世音耶？」时泰褰帷，须臾不复见，悲喜流汗，便觉体轻，所患遂愈。年四十四，方为同意说之。泰后终天命。更有一僧，其缘同泰，故不疏耳。　　　　释法力（道集、法禅）　　法力者，未详何许人。精苦有志德，欲于鲁郡立精舍，而财不足。与沙弥明琛，往上谷乞麻一载，将事返寺，行空泽中，忽遇猛火，车在下风，无得免理。于时法力倦眠，彼觉而火势已及，因举声称观，未及世音，应声风转。火焰寻灭，安隐而还。　　又沙门道集，于寿阳西山游行，为二贼所得，缚系于树，将欲杀之，惟念观世音，守死而已。贼引刀屡斫，皆无损伤，自怖而走，集因得脱，广传此事。　　又沙门法禅等，山行逢贼，惟念观音，挽弓射之，欲放不得，贼遂归诚，投弓于地。又不能得，知是神人，舍而逃走。禅等免脱，所在通传，并魏末人。别有观音感应传，文事包广，不具叙之。　　　　孙敬德　　天平中，定州募士敬德，防于北陲，造观音金像，年满将还，常如礼事。后为劫贼横引，禁于京狱，不胜考掠，遂妄承罪，并断死刑，明旦行决。其夜礼拜忏悔，泪下如雨，启曰：「今身被枉，当是过去枉他，愿偿债毕，誓不重作。」又发大愿云云。言已。少时，依稀如梦，见一沙门，教诵观世音救生经。经有佛理，命诵千遍，得度苦难。敬德焂觉起坐，缘之了无参错，比至平明，诵满九百。有司执缚向市，且行且诵，临欲加刑，足满千遍。执刀下斫，刀折三段，不损皮肉。易刀又斫，凡经三换，刀折如初。监当官人，莫不惊异，具状奏闻。丞相高欢，表请其事，遂得免死。敕写此经传之，今所谓高王观世音经也。敬德放还，设斋报愿，出所造像，乃见项上有三刀痕。乡亲同睹，叹其通感，见齐志及旌异等记。　　　　释僧朗　　释僧朗，魏虏攻凉洲，举城同陷，执朗等数僧，从驾东归。朗与同学思慕本乡，中路共叛，然严防守，更无走处。东西绝壁，莫测浅深，上有大树，傍垂岸侧。遂以鼓旗竿，绳系悬下，时夜大闇，崖底纯棘，无安足处。欲上崖头，复恐军觉，投计慞惶，捉绳悬住，势非久停。共谓曰：今厄顿至。惟念观音，以头叩石，一心专注。须臾光明，从日处出，通照天地。乃见棘中有得下处，因光至地，还忽冥暗，方知圣力，非关天明。良久天晓，始闻军众警角将发，而山谷重叠，徘徊万里，不知出路。候月而行，路值大虎在前，相顾而言：「虽免虏难，虎口难脱。」朗语僧曰：「不如君言，正以我等有感，所以现光。今遇此虎，得非圣人示吾路耶？」于是二人径诣虎所，虎即前行。若朗小迟，虎亦暂住。至晓得出，而失虎踪。　　　　齐梁　　　　宝志大士　　宝志大士，俗呼为志公，面方而莹，彻如镜，手足皆鸟爪。初金陵东阳民朱氏之妇，闻儿啼鹰巢中，梯树得之，举以为子。七岁依钟山大沙门僧俭出家，专修禅观，至是显迹。以剪尺拂子挂杖头负之而行，经聚落，儿童哗逐之。或微索酒，或累日不食。尝遇食鲙者，从求啖之，而有轻薄心者，志即吐水中，皆成活鱼。时时题诗，初若不可解，后皆有验。齐永明七年，武帝怒志惑众，收逮于狱。是日国人咸见大士游行市井，既而检校，仍在狱中。其夕语吏曰：「门外有两舆食，金钵盛饭，汝可取之。」果文惠太子竟陵王送供至。建康令吕文显以闻，帝悔谢，迎至禁中。诏曰：「大士宝志，迹拘尘垢，神游冥寂，水火不能燋濡，蛇虎不能畏惧，岂可以俗法常情，空相疑忌，自今中外任便宣化。」帝一日问志曰：「弟子烦惑未除，何以治之？」答曰：「十二。」帝问其旨云何。答曰：「在书字时节刻漏中。」帝益不晓。他日更问国祚有留难否？志指其颈示之（盖谶侯景也）。帝曰：「朕享几何？」答曰：「元嘉元嘉。」帝喜以为倍宋文之年。时革命之初，帝临政刻急。志假帝神力，令见先君受极苦于地下，由是恤刑。尝诏画工张僧繇写志像。僧繇下笔，辄不自定。既而以指厘面门，分披出十一面观音，妙相殊丽，或慈或威，僧繇竟不能写。他日与帝临江纵望，有物沂流而上，志以杖引之，随杖而至，乃紫旃檀也。即以属供奉官俞绍雕志像，顷刻而成，神辨如生。帝悦，以安内庭。时法云云光二师，俱有重望，每讲法，天辄雨花。帝疑其证圣，夜于后殿焚疏请志，偕光云三大士斋。翌日志独赴，而光云俱未知。帝由是益异其礼。又尝与帝登钟山之定林寺，指前独龙冈阜曰：「此为阴宅，则永其后。」帝曰：「谁当得之？」曰：「先行者得之。」至十三年，大士示寂。帝忆其言，以金二十万易其地，建浮图五级，其上镇以无价宝珠，敕王筠勤碑。葬日车驾亲临致奠，大士忽现于云间，万众欢呼，声震山谷，自是道俗奉祀，奇瑞显应，为天下第一。志临终时，帝复以社稷存亡久近问之。志曰：「贫道塔坏，陛下社稷随坏。」帝为造木塔才毕。忽思曰：「木塔非久。」命彻去，改创石塔。折塔始讫，侯景兵已入矣。凡大士所为秘谶偈句，多著南史。为学者述：大乘赞十篇，科诵十四篇，并十二时歌，皆畅道幽致，其旨与宗门冥合，今盛传于世。　　　　释道融　　道融者，梁初人，独宿逆旅，时天雨雪中，夜始眠，见有鬼兵，其类甚众，中有鬼将带甲挟刀，形奇壮伟，乃持胡床对融前踞之，便厉色扬声曰：「君何谓鬼神无灵耶！」速曳下地。诸鬼将欲加手，融默称观世音，声未绝，即见所住床后，有一天将，可长丈余，著黄皮裤褶，手执金刚杵拟之。鬼便惊散，甲胄之属，碎为微粉。　　　　释慧简　　慧简者，不知何许人。梁初在道，戒业弘峻，殊奇赡勇，荆州厅事东，先有三间别斋，由来屡多鬼怪。简居之，自住一间，余安经像。俄见一人黑衣无目，从壁中出，便倚简门上。时简开心了，但口不得语，意念观世音。良久鬼曰：「承君精进，故来相试，今神色不动，岂复逼耶。」依然还入壁中。简徐起澡漱礼诵讫，还如常眠。梦向人曰：「仆以汉末居此数百年，为性刚直，多所不堪，君诚净行好人，特相容耳。」于此遂绝，简住积载，安隐如初。若经他行，犹无有人能住之者。又齐武帝时，刘霁母疾，诵观音数万，梦僧曰：「天人算尽，但为申延六十日。」果如梦也。　　　　周隋　　　　释僧实　　僧实禅师，俗姓程氏，咸阳武陵人也。目有重瞳，光明外射，腋怀凤卵，七处皆平，奇相超伦，有声京洛。兼又道契生知，化通关壤。周太祖文皇曰：「师才深德大，宜庇道俗，以隆礼典。」乃躬致祈请为国三藏。实当仁不让，默而受之。是使栋梁斯在，仪刑攸寄，周氏有国，实仰玄风。礼异前朝，受于归戒。忽一旦告僧曰：「急备香火，修理法事，诵观世音，以救江南某寺堂崩厄也。」当尔之时，扬都讲堂，正论法集，数百道俗，充满其中。闻西北异香，及空中伎乐，合堂惊出，同共闻听。堂焂摧坏，大众无损。奏闻梁主，乃移以问周，果如实祐。　　　　释洪满　　洪满者，姓梁，安定人。在俗年十五，遇时患，双足挛躄，常念观音经，三年。忽有僧执澡罐向前立，不言。问曰：「师从何来？」答曰：「以檀越常唤，所以来。」满叩头，问曰：「弟子往何罪报，今施此挛躄。」僧曰：「汝前身拘縳物命，余殃致尔。汝但闭目吾为汝疗之。」满随言冥目，但觉两膝上，各如拔六七寸钉却。既了，开目将欲谢恩，失僧所在。起行如故，满乃悟是观音。因尔精诚，誓不妻娶。后忽自通禅观，安坐不动，乃经三日七日者。开皇初元，变俗从道，住救度寺。贞观十三年卒，春秋八十三矣。　　　　释慧恭　　慧恭法师，益州成都人也。俗姓周氏，周末废佛法之时，与同寺惠远结契同学。远直诣长安听讲，恭长往荆杨访道。远于京师听得诸经论等，并皆精通，还益州讲授。卓尔超群，道俗钦重。恭后从江左来还，二人相遇欣欢共叙。离别三十余年，同宿数夜，语说言谈。远如泉涌，恭竟无所道。远问恭曰：「离别多时，今得相见，庆此欢会，伊何可论。但觉仁者无所说，将不得无所得耶？」恭对曰：「为性闇劣，都无所解。」远曰：「大无所解，可不诵一部经乎？」恭曰：「惟诵得观世音经一卷。」远厉色曰：「观世音经，小儿童子皆能诵之，何烦大汝许人乎？且仁者，童子出家，与远立誓，望证道果，岂复三十余年，惟诵一卷经。是非闇钝，懒惰所为，请与断交，愿法师早去，无增远之烦恼也。」恭曰：「经卷虽小，佛口所说，遵敬者得无量福，轻慢者得无量罪，仰愿暂息嗔心，当为法师诵一遍，即与长别。」远大笑曰：「观世音经，是法华经普门品，远已讲之数过百遍，如何始欲闹人耳乎。」恭曰：「外书云：『人能弘道，非道弘人。』但至心听佛语，岂得以人弃法。」乃于庭前结坛，坛中安高座，绕坛数匝，顶礼升座。远不得已，于檐下，据胡床坐听。恭始发声唱经题，异香氤氲，遍满房宇。及入文，天上作乐，雨四种花。乐则嘹亮振空，花则芬霏满地。经讫下座，自为解座，花乐方歇。惠远接足顶礼，泪下交流，谢曰：「惠远臭秽死尸，敢行天日之下，乞暂留，赐见教诲。」恭曰：「非恭所能，诸佛力耳。」即日拂衣长揖，沿流而去。　　　　观音慈林集　　卷下　　　　唐（附五代）　　　　释昙藏　　昙藏法师，俗姓杨氏，弘农华阴人，家世望门，清心自远。年十五，占者谓为寿短，二亲哀之，即为姻媾。既本非情，虑有推逼，遂逃亡山泽，惟念谁度。行之外野，少非游践，莫知投造，但念观音。久值一人，貌黑，而驱二牛。因问所从，可得宿否？便告藏曰：西行有寺，不远当至。寻闻钟声，忽见僧寺，因求剃落，便遂本心。即遣出门，可行百步，回望不见，久乃天明，斯实圣境，感大士力而得造焉。　　　　释法常　　法常法师，俗姓张氏，南阳白水人也。涉诣义门，妙崇行解，故众所推美。归依摄论，宗慕涅槃，课业行道，六时自励，片无遗缺。有大神王，冠服皆素，率其部从，随其旋绕，道俗时见，密以高之。又曾宵夜至佛堂中，壁画乐天，一时起舞。后于中夜，又于佛堂，观音菩萨从外入户，上住空中，身相瑰琦，佩服璎珞，晃发希有，良久便灭。后经五年，天将欲曙，又感普贤菩萨从东而来，去地五六丈许。常之专精，征应为如此也。　　　　释普明　　普明禅师，本名法京，俗姓朱氏，会稽人。少小志操有异恒童，口常称佛，不俗戏谈，惟志崇法。以陈太建十四年，来入天台，归依智者。晓夕左右，服膺无懈，专求禅法，兼行方等般舟观音忏悔，诵法华经。随智者适庐山东林寺，明于陶侃瑞像阁内，行观音忏法，冬十一月，身不衣絮，苦节行道。见一僧云：所名法京，未为善称，可改为普明，此名晓朗，照了三世。忏讫，启智者，智者云：此冥中所示，宜即改旧从新。　　　　释静之　　静之禅师，姓赵，雍州高陵人。父母念善，绝无息胤，祈求遍至，厌恶欲染，辛腥永绝。诞育之后，年七八岁，乐阿弥陀观，依文修学，性乐出家。贞观初，隐光化寺，一十余载，常坐茅宇，不居僧房，四方集者，二百余人。六时三业，不负光景。时鼻患肉塞，百方无验，有僧令诵般若心经万遍，肉铃便落。　　　　释智勤　　智勤者，俗姓朱，少小以匡护为心，每处众，发言无不允睦，精诚勇猛，事皆冥祐。初母患委顿，为念观音，宅中树叶之上，皆现化佛，合家并见，母疾遂除。　　　　释法通　　法通者，姓关，京兆鄠人。小出家，极佨弱，随风偃仆，似任罗绮。由是同侣颇轻之，通辄流泪，一朝对观音像，慷慨曰：通闻菩萨圣鉴，所愿克从，乞垂提诱，免斯轻侮。因斯诵观音经，昼夜不舍，后岁余，归本生觐母，旦食讫，假寐于庭树下，少间，口中涎沫流液，可有三升。母以为物忤，遽呼觉。问何事如此，通曰：向见有人遗三驴驮筋，通啖始一驴，娘呼遂觉，余二失之。自尔觉自力雄勇，肌肤坚[革+卯]。密举大木石，不以为重。寺有僧戡者，膂力之最。通窃取袈娑安在柱下，戡初不见，谓是神鬼所为。通笑为举梁抽取，戡大骇服。有大石臼，重五百余斤，通于南山负来供僧用，今现在贮水。隋高祖甚重之。　　　　释智显　　智显禅师，住辽州护明寺。少出家，戒操贞峻，立操耿介，专务坐禅，人不知其所诣。后与道俗十余人行值突厥，并被驱掠，显遂隐身不见。后访得诘之，但云我念观音，故不值贼。　　　　释元康　　元康法师，不详姓氏。贞观中游学京邑，先居山野，恒务持诵观音，求加慧解，遂感鹿一首，角分八岐，厥形绝异。康见之，抚而驯伏，遂豢养之，乘而致远。曾无倦色，康之辩才无碍，帝闻之，诏入安国寺讲三论，遂造疏解，中观之理。别撰玄枢两卷，总明中百门之宗旨焉。　　　　三藏玄奘法师　　师本名袆，俗姓陈，汉太丘仲弓之后。父慧英，洁有雅操。师初生，母梦师著白衣西去。母曰：「汝是我子，今欲何去？」答曰：「为求法故去。」此则游方之先兆也。年十一，从兄长捷法师，日授精理，旁兼巧论，卓然梗正，不偶时流。年十三，升座讲演，词理备尽，声望逾远。至年二十有九，私自惟曰：学贵经远，义重疏通，钻仰一方，未成探愿，若不轻生殉命，誓往西天，何能具觌成言，用通神解。遂径往姑臧，渐至炖煌，逾玉门关，路由天塞，裹粮吊影，前望悠然，但见平沙，八百余里，上无飞鸟，下无走兽，复无水草。唯一心称念观音菩萨，及般若心经，西北而进，四顾茫然，人马俱绝。夜则举火烂若繁星，昼则惊风拥沙散如时雨。经四夜五日，无滴沾喉，口腹干焦，几将殒绝，不复能进，遂卧沙中，默念观音。虽困不舍。启菩萨曰：玄奘此行，不求财利，无冀名誉，但为无上道心正法来耳。仰惟菩萨慈念群生，以救苦为务，此为苦矣，宁不知耶？如是告时，心心无辍，至第五夜半，忽有凉风触身，冷快如沐寒水，遂得目明，马亦能起。行经数里，忽见青草数亩，下马恣食。又见一池，水甘澄镜，因而就饮，身命重全，人马俱得苏息。计此应非旧水草，固是志诚所感，菩萨之慈施也。由是得逾流沙，至高昌国。其王礼待甚隆，坚留不住，遂使递送西域。师游五天竺境，往还一十八载，经历百三十五国，所经危险诸难，皆获无虞。虽师宿愿所致，诚菩萨之慈护也。　　　　释知玄　　知玄法师，字后觉，姓陈氏，眉州洪雅人也。敷演经论，僧俗仰观，户外之屦，日已多矣。又研习外典经籍，百家之言，无不该综。每恨乡音不正，乃于象耳山，诵大悲咒，梦神僧截舌换之，明日俄变秦语矣。　　　　文宗　　太和中，文宗皇帝，尚食厨烹鸡子。忽群卵中呼观音菩萨，遂敕不得用鸡子。又酷嗜蜃蛤，沿海官吏，先时递进，人亦劳止。一日御馔中，盈柈而进，有擘不开呀者，帝观其异，即焚香祝之，俄为菩萨形，梵相克全，仪容可爱。遂致于金粟檀香合，以玉绵锦覆之，赐兴善寺，令致礼之。宣问群臣斯何瑞也？相国李公德裕奏曰：「臣不足知，惟知圣德昭应，其诸佛理，闻终南山，有恒政禅师，大明佛法，博闻强识。」遂诏入宣问。政曰：「贫道闻物无虚应，此乃启沃陛下之信心耳。故契经中，应以此身得度者，即现此身而为说法也。」帝曰：「菩萨身已见，未闻说法。」政曰：「陛下睹此为常非常耶？信非信耶？」帝曰：「希奇事，朕深信焉。」政曰：「陛下已闻说法了。」皇情悦豫，得未曾有。敕天下寺院，各立观音像，以答殊休。　　　　僧伽菩萨　　僧伽菩萨，葱岭北，何国人也。将弟子慧俨，同至临淮，就信义坊居人乞地，下标志之，言决于此处建立伽蓝。遂穴土获古碑，乃齐国香积寺也。得金像衣叶刻普照王佛字，居人叹异云：「天眼先见，吾曹安得不舍乎。」尝卧贺跋氏家，身忽长过床榻各三尺许，莫不惊怪。次现十一面观音形，其家举族欣庆，倍加信重，遂舍宅焉。中宗孝和帝景龙二年，赐寺额曰：普光王。四年庚戌示疾，俨然坐亡，神彩犹生，止瞑目耳。俗龄八十三，法腊罔知，在本国三十年，化唐土五十三载，多现灵迹。帝惨悼黯然，乃敕群臣送葬，士庶填阖。帝问万回师曰：「彼僧伽者，何人也？」对曰：「观音菩萨化身也。经可不云乎？应以比丘得度者，故现之沙门相也。」咸通中庞勋者，本徐州戍卒，擅离桂管，沿路劫掠，而攻泗州，围逼其城。伽于塔顶现形。外寇皆睡，城中偶出击之惊窜而陷。泗州以事奏闻，仍锡号证圣大师也。由此多于塔顶现小僧状，倾州瞻望。然有吉凶表兆，于时乞风者得风，求子者得子。今闻有躬礼者，往往有全不见伽形相者，或见笑容者吉，不然则凶，其不可爰度者如此。洎乎周世宗，有事于江南，先攻取泗上，伽寄梦于州民言：不宜轻敌。如是达于州牧，皆未之信。自尔家家梦同，告之，遂降。全一郡生民，赖伽之庇矣。天下凡造精庐，必立伽真相，榜曰大圣僧伽和尚，有所乞愿，多遂人心。　　　　岸禅师　　岸禅师，并洲人也。以净土为真归之地，行方等忏，服勤无缺。微有疾，作禅观不亏，见观音、势至二菩萨现于空中，持久不灭。岸召境内画人，无能画者。忽有二人，云从西京来，欲往五台，自乐翰工画菩萨形相。绘事毕，赠鞋二緉，忽隐无踪。岸知西方缘熟，告诸弟子云：「吾今往生，谁可偕行？」有小童子稽颡曰：「愿随师去。」乃令往辞父母，父母谓为戏言，而令沐浴著净衣，入道场，念佛须臾，而终。岸责曰：「何得前行。」岸索笔赞二菩萨曰：「观音助远接，势至辅遥迎。宝瓶冠上显，化佛顶前明。俱游十方刹，持华候九生。愿以慈悲手，提奖共西行。」述赞已，别诸弟子，入道场，命门徒助吾念佛，端坐而终。春秋八十。　　　　释法朗　　法朗者，姑苏人也。诵观音明咒，神效屡彰。龙朔二年，城阳公主有疾沉笃，有告言：「朗能持秘咒，理病多瘳。」帝召朗至，设坛持诵，信宿而安。公主奏请改寺额曰观音寺，以居之。　　　　释僧炫　　僧炫者，并洲人也。年九十六，遇道绰师，著安乐集，讲观经，始回心念佛。恐寿将终，日夜礼佛一千拜，念弥陀佛八万遍。于五年间，一心无怠，大渐告弟子曰：「阿弥陀佛来授我香衣，观音、势至行列在前，化佛遍满虚空，从此西去，纯是净土。」言讫而终。　　　　释怀玉　　怀玉禅师，姓高，丹丘人也。执持律法，名节峭然。一食长坐，蚤虱恣生，唯一布衣，行忏悔之法。课其一日，念弥陀佛五万声，通诵弥陀经，三十万卷。至天宝元年，六月九日，俄见西方圣像，数若恒沙。有一人擎白银台，从窗而入。玉云：「我合得金台。」而银台却出，玉倍虔志，时佛光充室，至十三日丑时，再有白毫光现，圣众满室。玉云：「若闻异香，我报将尽。」说偈已，香气盈室，海众遍满，见阿弥陀佛，观音、势至，身紫金色，共御金刚台来迎。玉含笑而终。肉身现在。　　　　释神智　　神智者，婺州义乌人也。俗姓力，少有贞操，恳乐舍家。就云间寺，惟孝为师，日惟一食，持大悲心咒，恒咒水杯，以救百疾。饮之多差，百姓相率，日给无算，号大悲和尚焉。大中中，入京兆，时升平相国裴休公女，为鬼神所著，智持咒七日平复。遂奏请院额曰大中圣寿。　　　　董雄　　贞观年中，有河东董雄，为大理寺丞。少来信敬，蔬食十年。至十四年中，为坐李仙童事，主上大怒，使持御韦琮鞫问甚急。因禁数十人，大理丞李敬玄，司值王欣，同连此坐。雄与同屋囚锁，专念普门品，日得三十遍。夜坐诵经，锁忽自解落地。雄惊告欣玄，欣玄共视，锁坚全在地，而钩锁相离数尺。即告守者，其夜监察御史张守一，宿直命吏关锁，以火烛之，见锁不开而相离，甚怪。又重关锁，纸封书上而去。雄如常诵经，五更中锁又解落有声。雄又告欣玄等，至明告敬玄视之，封题如故，而锁自相离。敬玄素不信佛法，其妻读经，常谓曰：为何胡神所媚，而读此书耶？及见雄此事，乃深悟不信之咎，方知佛为大圣也。时欣亦诵八菩萨名，满三万遍，昼锁解落，视之如雄。异其事，不久俱免。　　　　徐善才　　徐善才，醴泉县人。常修斋戒，诵念观世音经，数逾千遍。每在京城延兴寺，修营功德。至武德二年十一月，因事还家，道逢胡贼，被捉将去。至豳州南界，胡贼凶毒，所捉得汉数千人，各被反缚，将向洪崖，差人次第杀之，头落悬崖。善才见前皆杀，定知不免，惟念观音，刹那不辍。次到善才，当下刀时，及至斫时，心不觉惺。当杀之时，日始在申，至于初更，觉身在深涧树枝上坐，去岸三百余步。才自私念：「我何故在此？」良久，始知今日被杀，何因不死，身全在树？便以手摩顶，觉项微痛，而无损伤。即知由念观音，得全身命。当时十五日月朗，身既无衣，兼不得食，经繇数日，极觉饥寒。旦渐下树，循涧东行二里，于其涧内，拾得一领羊裘，及得一緉鞋靺，得著免寒。复行一里，便得一盒桃枣，青翠赤白，似新摘来，可有升余，得食免饥。自非观音神力，岂有仲冬，得新桃枣。既免饥寒，得充气力。渐上南坡，到南岸上，反顾北看，遥见贼营数里，人畜声闹，犹未眠卧。望家急行，可五十里，知贼渐远，身心宁泰，在一树下歇息，跏趺诵念，不觉坐息，四更忽寤，开目见一青狼伟大，向才前蹲，将口柱才鼻，才见已，还闭目，念云：若实我仇，愿食我身，以偿宿殃，各舍怨结，共发仁慈；若是观音，愿救弟子，令得安泰。作此语已，开眼视之，不见遗迹。当知诸佛慈善根力，随缘感应，利益无穷。今时有诵不得力者，良由轻心，复由过现宿恶相资，所以难感。善才到家，将残桃枣，呈示道俗，知实不虚。　　　　释慈藏　　慈藏禅师，姓金氏。父名武林，官至一品，既享高位，筹议攸归，而绝无后嗣，忧念每积。素仰佛理，乃求加护，造千部观音经，希生一息，后若成长，愿发道心，度诸生类。冥祥显应，梦星坠入怀，因即有娠，以四月八日，诞载良辰。道俗衔庆，希有瑞也。年既已长，情厌世华，深体无常，终归空寂。遂于贞观年间出家，感二菩萨从天降下，亲与授戒。大弘佛法，广利人天，知父所祷，愿不虚也。　　　　释自觉　　自觉者，博陵望都人也。稚年厌俗，习律经论，勤瘁九年，皆造微也。往平山县界，得重林山院，其林薄山谷，虎狼狃迹重复。唯拾果菜，卯时一食。觉始入法已来，学诸佛因中誓愿，其数亦四十八也。其一，愿身长随大悲菩萨；次愿铸造大悲像寺，及乎发言向应，檀施臻萃，用赤金铸成，举高四十九尺，梵相端严。迨更年稔，寺亦随成。遂于坛前，诵念至三更，见神光二道，作真金色，于晃朗中，见阿弥陀佛，观音势至，右左翼从，佛垂金臂，呼自觉声，渐下云来。摩其顶曰：「守愿勿悛，无宜懈废，利物为先，汝去吾随，任从汝意。」言毕云收，香无眹迹。觉以愿心酬毕，返山林之间，择送终之处。贞元十一年二月望夜，有神人现半身，若毗沙门之状，谓曰：「师今岁灭度矣。」觉举手谢神人曰：「往来定分，吾闻命矣。」其年六月十四日，奄归寂灭。　　　　释僧忍　　僧忍者，俗姓史氏，沛国陈留人也。忍剌血写诸经。因读大悲经，究寻四十二臂，至无畏手，疑而结坛，浃旬祷请，自空中现其正印，双手历历可观，遂命画工绘写此臂焉。或有议谤者，忍再精悫虔告，画工濯笔铜[木+宛]中，忽感宝性花一朵，枝趺鬘叶一皆鲜明。睹者惊叹。忍剌血写经，总二百八十三卷，画卢舍那阁三十五尺，门一丈六尺，起样，画大悲功德三轴，自著大悲论六卷，并藏诸箧笥焉。咸通十二年七月十日示寂。谥曰广慧，塔曰念定。　　　　释慧日　　慧日法师，俗姓辛氏，东莱人也。中宗朝得度。后遇义净三藏，誓游西域。始者从舶渡海，自经三载，东南海中诸国，昆仑、佛誓、师子洲等，经过略遍，乃达天竺。礼谒圣迹，寻求梵本，访善知识，一十三年。咨禀法训，思欲利人，振锡还乡。独影孤征，雪岭胡乡。又涉四载，既经多苦，深厌阎浮，何国何方，有乐无苦？何法何行，能速见佛？遍问天竺三藏学者，所说皆赞净土，复合金口，其于速疾，是一生路，尽此报身，必得往生极乐世界，亲得奉事阿弥陀佛，闻已顶受。渐至北印度健驮罗国，王城东北有一大山，山有观音像，有志诚祈请，多得现身。日遂七日叩头，又断食毕命为期，至七日，夜且未央，观音空中现，紫金色身，长一丈余，坐宝莲华，垂右手，摩日顶曰：「汝欲传法，自利利他，西方净土，极乐世界，弥陀佛国，劝令念佛诵经，回愿往生，到彼国已，见佛及我，得大利益。汝自当知，净土法门，胜过诸行。」说已忽灭，日断食既困，闻此强壮，及登岭东，归计行七十余国，总一十八年。开元七年，方进长安，进帝佛真容，梵夹等。开悟帝心，赐号曰慈愍三藏。生常勤修净土之业，著往生净土集，行于世。其道与善导少康，异时同化也。　　　　蛮卒　　长沙人，姓吴。征蛮卒也。以渔猎为业，曾得白龟，美而食之，乃遍身患疮，溃烂疼苦，斯须艰忍，眉须手足指背堕落。未即死，遂乞于安南市中。有僧悯而谓曰：「汝可回心念大悲真言，吾当口授。若能精进，必致善报。」卒依其言受之，一心念诵。尔后疮患渐殄，手指皆生，至全复，遂削发为僧。　　　　欧阳粲　　欧阳粲，徐州医士也。居家常诵大悲神咒。一日到城，薄晚方回，值阴雨大澍，雷电震发，路半有山林夹道，密林邃谷，而多鸷兽。粲怖惧不已，既而雨势弥盛。俄见巨物现前，才十余步，长丈余，色正白，亦不辨手足之状，但导前而行。粲恐悸尤极，时欲朗诵神咒，而口已噤矣。遂心念诵之不辍，俄失其妖，去家渐近，雨亦稍止。　　　　许俨　　麟德中，京师永兴坊许俨，取鱼为业，后患重，冥然若死，身赤如火，痛如火炙。自云：「但见火车来烧我身，官府责取鱼多，遣受报罪。」已经数日，乍生乍死。亲戚劝作功德，遂造观音像两躯，仍令合家不食酒肉，遂差。　　　　释道翊　　白云道翊禅师，不知何许人。石晋天福四年，卓庵天竺山西北，草衣木食，高行绝尘。一夕见前峰有光烛天，迹其所起，视之，得异木焉。人莫能名之者，师乃取之，命匠者孔仁谦，刻为观音大士像。夜梦白衣人曰：「雕像已就，明日有僧自洛阳来，随身有古佛舍利，当求之。」已而僧果至，如其梦求之，得舍利三颗，纳于大士顶门。其后舍利常现于顶冠肉髻，白光焕发，自是灵异大著。　　　　释智觉　　智觉延寿禅师，余杭王氏子。少为华亭镇将，以官钱放生。坐死，及刑，颜色不变。文穆王异之，放令出家。居龙册寺，执劳供众，日唯一食，长坐不卧。得法于天台韶国师，初住雪窦，寻归西湖。建隆二年，忠懿王请为永明笫二代。居十五年，众常二千，署智觉号。夜施食，朝放生，六时散花行道，日课一百八事，未尝暂废。余力诵法华经，计一万三千部，别号抱一子。先于禅观中，蒙观音大士，以甘露灌口，获大辩才。蓍宗镜录百二十卷，以会天台、贤首、慈恩异同之弊。诗偈几千万言，传播海外。高丽国王致书，叙弟子礼；奉金线织成袈裟，紫水晶数珠，金澡瓶为献。开宝八年示寂，荼毗舍利如雨下，塔于净慈山。　　　　慧锷　　浙江宁波府海洋有山，取像南天竺之补陀，而大士常于中示现。唐宣宗大中年间，西域有僧至补陀洞中，燔尽十指祈祷，亲睹菩萨妙相，与说法要，名迹始著。其后日本僧慧锷者，自五台山，得菩萨画像，欲还本国。舟至洞，辄不往，乃以像舍于山侧，土人张氏之门。张氏屡见神异，径捐所居，为观音院。郡将闻之，遣幕宾迎其像到城，与民祈福。已而有僧名即众，求嘉木，扃户刻之，弥月像成，而僧不见，今之所设是也。宋神宗元丰三年，遣王舜封使三韩，舟抵洞，黑风骤起，巨龟负舟向山，舜封祷之，菩萨现相，舟稳还。以闻朝廷，颁金帛，移寺建于海岑山之阳，额曰宝陀。祈祷雨旸，辄应之。　　　　岑文本　　文本，常念普门品。乘舟吴江，舟覆，随波至岸。后于家设斋，一僧曰：「天下方乱，君幸不预灾，终至富贵。」果至太宗朝为中书令。　　　　宋　　　　释义寂　　义寂法师，字常照，姓胡氏，温州永嘉人也。讲诸经论，并造疏注，寓四明育王寺，梦登国清寺上方，有宝庄严幢座题曰：文殊台。设枑梐阑隔，求入无由。俄睹观音菩萨，从堂徐出，相接斯须，觉己与观音身泯合不分，因而惊寤。自是之来，乐说无尽矣。或曰：入普门智，乘利物悲，上合佛觉，证无上故，下合众生，凡圣同体故。得是心者，非观音而谁欤。　　　　释宗渊　　宗渊者，姓宫氏，高密人也。其孤洁耿介，凡俗不可造次而见，日别持观音支品，盖曾有善相人，言渊促龄，勉令受持普门品也。至太平兴国五年十月，预言终期，令木工作座，如鹿顶形，连促木工，明日斋时要用，至是果坐终焉。年八十三，有洛西集著，挽辞五十首。一云：举世应无百岁人，百年终作冢中尘。余今八十有三也，自作哀歌送此身，纸衣一袭葬焉。后开发，神色宛然，弟子淡然奉明，葬之于岩穴之中矣。　　　　释继忠　　法师继忠，字法臣，永嘉丘氏。父母求嗣佛祠，同梦一僧授以好子云：「螺溪尊者，寄汝养之。」母娠，即厌荤血。幼见佛像必致敬。八岁入开元蒙恩得度，即诣南湖。依广智学，劳苦得疾，乃行请观音三昧，蒙大士放光以水灌顶，其疾即愈。既而洞悟教观，无所凝滞，广智深器之，时令代讲。雪窦显禅师见而叹曰：「四明之道，为有传矣。」　　　　王古　　元符二年夏四月不雨，袁州守臣王古，往祷于木平山舍利石塔。岩中放光，见白衣大士，身金璎珞，获舍利五色，大如枣，中有台观之状。夜往仰山塔所，见泗州大士、维摩、罗汉，列居左右。已而大雨沾足，郡闻于朝，诏赐木平塔曰会庆，仰山塔曰瑞庆。　　　　释彦伦　　彦伦法师，蕴齐钱塘周氏，号清辩。幼岁试经得度，传教观于法明会贤师。尝患疫疾，百药不治，遂力课观音尊号。梦一妇人，以凿开其胸，易其心，手扪摩之，患即愈。畴昔所览，靡不通记，走笔成章，率归典雅，咸谓辩才之证。　　　　释慧才　　杭州雷峰慧才法师，于元丰元年三月，为灵芝、元照、道俗千人，授菩萨戒。羯磨之际，见观音像放光，讲堂大明。净慈法真禅师守一，作戒光记。米芾书，辩才法师立石于龙井。　　　　知白　　侍郎边知白，元丰二年，自京师至临川，触暑成病。忽梦白衣人，以水洒之，顶踵清寒，觉而顿爽。于是集古今灵验，作观音感应集四卷，行世。　　　　大士签　　天竺百签，越圆通百三十签，以决吉凶，其应如响，相传是大士化身所述云。　　　　张抗学士　　张抗，积善，向佛发誓诵大悲陀罗尼十万遍，求生净土。年六十余，寝疾，一心念佛，谓家人曰：「西方净土，只在堂前。阿弥陀佛，坐莲华上，翁儿在金地上礼佛。」言讫念佛而逝。翁儿，抗孙也。三岁而亡。　　　　王氏女　　王氏女，吉安人也。日诵弥陀、金刚、观世音经，念佛求度。与后母同修净业，后得疾，请僧说净土观法，忽索衣吉祥而卧，揽观音手所执幡，寂然不动。母筛灰于地，以验受生，见灰中出莲花数朵。　　　　释遵式　　遵式禅师，台州临海人。学行高古，名冠两浙，专志安养。尝行般舟三昧，九十日为期，苦学呕血。入道场，两足皮裂，以死自誓。忽如梦中，见观音垂手指其口，引出数虫。又指端出甘露注其口，觉身心清凉，疾遂愈。著净土决疑行愿，及净土忏法，行于世。天圣间将化之日，炷香礼佛，愿诸佛证明往主安养，至晚坐脱，人见大星陨于灵鹫峰，时号慈忏主云。又建光明忏堂时，每架一椽一甃，必诵大悲咒七遍，屡经兵火，岿然独存，乃愿力所致也。　　　　释古鼎　　古鼎铭禅师，临济十五世孙。将示寂，谓其徒曰：「观世音持莲花至矣。」安坐而逝，火化舌根齿牙数珠不坏，五色舍利无数。国史危先生为之碑，有四会语录行世。　　　　释契嵩　　明教契嵩禅师，藤州镡津李氏子。七岁出家，既受具，常戴观音圣像，诵其名号，日十万声。经传杂书，靡不博记。得法于洞山聪和尚，自号潜子。一室翛然，闭户著书。作辅教论十万余言，明儒释一贯。又著定祖图、正宗记，抱其书入京，师因府尹龙图王公素，以书献，仁庙嘉叹，诏付法院编次。旌以明教之号，赐其书入藏。韩忠献公、欧阳文忠公，皆称道之，由是名振海内。示寂阇维，六根不坏者三：曰眼、曰舌、曰童真、并顶骨、数珠，五物存焉。所出舍利红白精洁，状如大菽。塔于永安院之左，门人编其书曰镡津集。　　　　张孝纯　　张孝纯，有孙五岁不能行。人告之曰：顷淮甸间一农夫，病腿足甚久，但日持观音名号不辍，遂感观音示现，因留四句偈曰：大智发于心，于心无所寻；成就一切义，无古亦无今。农夫诵偈满百日，痼疾顿愈。于是孝纯遂教其孙，及乳母，斋戒持诵三两月，步武如常。儿患腿足者，诵之皆验。　　　　翟楫　　翟楫，居湖州四安镇，年五十无子，绘观音像，恳祷甚至。其妻方妊，梦白衣妇人，以盘送一儿，甚韶秀，妻大喜，欲抱取之。一牛横其中，竟不可得。既而生子，弥月不育。又祷如初，有闻者告曰：「子嗜牛肉，岂谓是欤？」楫竦然而誓，合家不复食牛。再梦前妇人送儿至，抱得之，妻乃生子成人。　　　　许知可　　许知可，毗陵人。尝获乡荐省闱，不利而归。夜梦白衣人曰：「汝无阴德，所以不第。」可曰：「某家贫无资，何得与人乎？」白衣曰：「何不学医，吾助汝智慧。」可寤，践其言，果得卢扁之妙。凡有病者，无问贵贱，诊候与药，不取其值，所活不可胜计。后举又中乡评，赴春官。舣舟平望，复梦前白衣人以偈赠曰：「施药功大。陈楼间处，殿上呼卢，唤六作五。」思之不悟，记于牍。绍兴壬子，以第六人登科。因上不录，遂升第五。其上则陈祖言，下则楼材，方省前梦也。　　　　包凭　　包凭，字信之，嘉兴人。博学高才，累举不第，留心二氏之学。一日游泖湖，偶至一村寺，见观音像淋漓露立，即解囊中得十金，呼主僧授之，令修屋宇。僧告以工大银少，不能竣事。后取松布四疋，衣七件，与之。内纻褶系新制，其仆请己之，凭曰：「但得圣像无恙，吾虽裸裎何伤？」僧泣，语曰：「舍银及衣布尤非难，只此点心，何可易得！」后工完，凭宿寺中，梦伽蓝告曰：「汝子孙当享世禄矣。」后子汴、孙柽芳，皆登第作显官。　　　　周世亨　　鄱阳吏周世亨，谢役之后，事奉大士甚谨。庆元初，发愿手写经二百卷，施人持诵。斋戒缮写，方及二十卷，正书捉笔，群鸦数十鸣噪屋上，逐逐不退。起祷像前，追出，视一鸦中箭流血，众鸦为拔之不得，故悲叫。周速诵宝胜如来、救苦观音，以笔指之，箭自拔，鸦飞入空。周赞叹间，箭从天井内掷落佛龛侧，灵异若此。　　　　杨亮　　淳熙末，建昌步卒杨亮病，见两吏持符追到官府，王者问：「生时有何功德？」对曰：「身供走役，每遇差使，不敢违限。」王曰：「不问此事，别有何阴骘？」亮始悟为冥司，曰：「但念得观世音经。」又问：「更有何善事？」对曰：「小人那得一善可称，但守分不害人耳。」王命检籍，如言，遂得更生。　　　　林翁　　福州南台寺，塑新观音像，而毁其旧木工。林翁求归事之。后操舟入海，舟坏而溺，急呼观音曰：「宁不救我。」俄身自浮，得一板乘之，惊涛自天，约行数百余里，随流入小浦中，获遗物一笥，颇有所资而归。非观音菩萨之助而何？　　　　千手眼观世音菩萨赞　　　　　四明法师述，大悲经作　　南无过去正法明如来，现前观世音菩萨，成妙功德，具大慈悲，于一身心，现千手眼，照见法界，护持众生，令发广大道心，教持圆满神咒，永离恶道，得生佛前。无间重愆，缠身恶疾，莫能救济，悉使消除。三昧辩才，现生求愿，皆令果遂，决定无疑。能使速获三乘，早登佛地，威神之力，叹莫能穷。故我一心，归命顶礼。　　　　礼观音文　　清净三业，一心五体投地，归依南无十方慈父广大灵感观世音菩萨。我闻菩萨，从闻、思、修入三摩地，得二随顺，四不思议，十四无畏，十九说法，七难二求，三十二应，无量功德，兴大威力，发大誓愿，同流九界，六道四生，生死趣中，兴百千万亿无量恒河沙劫数，善行方便，救度拔济一切众生，无有休息。我今哀求，必赐加被。伏念某甲，夙生庆幸，得遇佛乘，身虽出家，心不染道。愚痴邪见，诸根昏塞。内外经书，虽于习学，章句妙理，无所通晓。又恐福力浅薄，寿命不长，徒入空门，虚生浪死。我今洗心泣血，稽颡投诚，终日竟夜，存想圣容，受持圣号，礼拜圣像。惟愿菩萨，天耳闻声，悲心救苦，怜愍加被，放大神光，照我身心；倾大甘露，灌我顶门，荡涤累世怨愆，洗洁千生罪垢，身心清净，魔障消除。昼夜之间，坐卧之中，观见菩萨，放大神光。开我慧性，使我某甲，即时神通朗发，智慧聪明，一切经书，自然记忆；一切义理，自然通晓；得大辩才，得大智慧，得大寿命，得大安乐。参禅学道，无诸魔障，悟无生忍，世世生生，行菩萨道。四恩总报，三有齐资，法界众生，同圆种智。　　　　仁宗　　仁宗皇帝，讳顺，真宗子。天圣元年，帝常顶玉冠，上安观音像。左右以玉重，请易之。帝曰：三公百官揖于下者，皆天下英贤，朕岂所敢当，特君臣之分，不得不尔。朕冠此冠，将令回礼于大士也。　　　　英宗　　英宗皇帝，讳宗实，仁宗兄也。治平二年，杭守沈文通，奏天竺寺，观世音菩萨，始自石晋，至今治平，福天下泽生民，前后灵迹甚著。宰相曾公亮，敷陈其事，遂赐额曰：灵感观世音院。　　　　曾公亮　　曾公亮，字明仲，泉州人。尝丁母忧归乡，有僧元达，附舟至钱塘。入天竺礼大士，入门见素服女，谓曰：「曾舍人五十七入中书，上座是年亦受师号。」已而不见，亮至五十七果拜相，达以亮恩补大师焉。　　　　孝宗　　孝宗皇帝，讳慎。高宗选立为太子，即位。隆兴元年七月，帝御选德殿，制观音大士赞曰：「猗欤大士，本目圆通，示有言说，为世之宗。明照无一，等观以慈，随感即应，妙不可思。」又尝幸天竺，展敬菩萨，见行道观音像，召瞎堂禅师问曰：「大士手拈数珠，念个甚么？」堂曰：「求人不如求己。」上大悦。　　　　理宗　　理宗皇帝，讳的，宁宗侄也。淳祐元年，帝梦大士坐于竹石间。及觉，乃图彩刻石，御赞曰：「神通至妙兮，隐显莫测；功德无边兮，应感奚速。时和岁丰兮，祐我生民；兵寝刑措兮，康此王国。」仍书广大灵感四大字，加于观音圣号之上。又书心经一卷，赐上天竺刻石。　　　　真德秀　　真德秀，字希元，本姓慎，避孝宗讳，改姓真。端平间参大政，谥文忠，号西山先生。尝跋普门品，有曰：「昔唐李文公，问药山俨禅师曰：『如何是黑风吹船，飘堕鬼国？』师曰：『李翱小子，问此何为？』文公惕然怒形于色。师笑曰：『发此嗔恚心，便是黑风飘堕鬼国也。』吁！药山可谓善启发人矣！是知利欲炽然，即是火坑；贪爱沉溺，便是苦海；一心清净，烈焰成池；一念惊觉，船到彼岸。灾患缠缚，随处而安。我无怖畏，如械自脱。恶人侵凌，待他横逆。我无忿疾，如兽自奔。读是经者，作如是观，则知补陀大士，真切为人，非浪语也。」　　　　元　　　　释蒙润　　蒙润，字玉冈，嘉禾人，姓顾。母娠及诞时，俱感异梦。年十四出家，因苦学婴奇疾，修请观音忏七七日。既获灵应，疾愈而心倍明利。成大器，主德藏、天竺诸法席，千指围绕，尝修法华、大悲诸三眛，瑞应不可胜纪，故其潜德密证，不易浅窥之也。　　　　释真净　　真净，字如庵，华亭姚氏子也。母梦白月堕怀而娠。有异僧谓曰：「儿乃海月法师再来也。」九岁出家，依无极度法师，尽其性学。元泰定间，辅相脱欢，举住下天竺。先净因疾苦，梦白衣大士，持瓶水灌其口曰：「当自愈矣。」元主慕其道，赐号佛心弘辨，及金纹紫衣。入灭阇维，舌根不坏，以素持法华经故也。　　　　释弘济　　弘济，字同舟，号天岸，余姚人，姓姚氏。幼出家，尝修法华、金光明等忏，感异。元泰定元年，住万寿、圆觉，明年盐官海岸，毁居民，潮汐湍湍，恐为鱼鳖之宅。丞相脱欢甚忧之，请济祷于上竺大士，夜就海岸建水陆斋。济入慈心三昧，取沙诵大悲神咒，帅众遍撒其处，足迹所及，岸皆复固，众钦若神焉。　　　　释念常　　念常禅师，号海屋，华亭人，姓黄。母杨氏，祷观音大士，梦庞眉老僧托宿而娠，诞时瑞光照室，异香袭人。出家平江圆明院，博究群书，嗣法晦机熙和尚。帝师尊宠，预金书藏经之列。有佛祖通载集二十二卷行世，时号僧中班马。　　　　释元长　　元长，字无明，号千岩禅师。萧山人，族姓董，母何氏。幼构疾，母祷观音，许出家而始愈。通九流百氏，习毗尼于灵芝律师，传心印于中峰和尚。隐居天龙，日有二蛇来绕法座，师为说三归五戒，蛇矫首低昂，作拜舞而去。自是声名借甚。朝廷特降名香紫衣，及普应妙辩之号。中州外国，咸尊仰之。　　　　明　　　　太宗文皇帝御制大悲观世音菩萨赞　　观音证悟妙圆通　　入流忘所自闻中　　由闻入觉所觉空　　清净宝觉成圆融　　三昧慈力与佛同　　妙力自在成就功　　璎珞庄严百宝珑　　补陀岩现满月容　　摩尼宝目莲花瞳　　频伽瓶水海波溶　　杨枝叶叶生春风　　超越出世妙无穷　　三十二应随所从　　四种无畏功德崇　　称扬名号犹击钟　　感应有如声度墉　　无有所碍咸达聪　　援拯沉溺开惑蒙　　大慈悲力允敬恭　　恒河沙数垂范幪　　随顺方便各有庸　　周遍法界福攸隆　　动静二相了无踪　　妙明寂静显性宗　　慧光普烛七宝红　　有能洞此十方空。　　　　鱼篮观音像赞　　　　宋濂作　　予按观音感应传，唐元和十二年，陕右金沙滩上，有美艳女子，挈篮鬻鱼，人竞欲室之。女曰：「妾能授经，一夕能诵普门品者，事焉。」黎明能者二十。女辞曰：「一身岂堪配众夫耶？请易金刚经，如前期。」能者复居其半。女又辞，请易法华经，期以三日。唯马氏子能。女令具礼成婚，入门女即死，死即糜烂立尽，遽瘗之。他日有僧，同马氏子，启冢观之，唯黄金锁子骨存焉。僧曰：「此观音示现，以化汝耳。」言讫飞空而去。自是陕西多诵经者。乌伤刘某，命括人吴福，用金碧画成一帧。月旦十五日，展而谒焉。请余序其事，序已，系之赞。曰：「惟我大士，慈愍众生。耽著五欲，不求解脱。乃化女子，端严姝丽。因其所慕，导入善门。一刹那间，遽尔变坏。昔如红莲，芳艳袭人。今则臭腐，虫蛆流蚀。世间诸色，本属空假。众生愚痴，谓假为真。类蛾赴灯，飞逐弗已。不至陨命，何有止息。当是实相，圆同太虚。无媸无妍，谁能破坏。大士之灵，如月在天。不分净秽，普皆照了。凡归依者，得大饶益。愿即同归，萨婆若海。」　　　　刘谷贤　　谷贤，黄洲人也。隶虎贲左卫军伍，尝从太监郑和操舟，往使海外诸国。经大洋，贤忽失足堕水，时风帆迅驶，不可以援。和令舟人升桅木望之，遥见一人隐在波中出没，相去数十里，以为无复生理。顷臾贤逮舟边，舟中人大喜，速引以物。有大鱼长丈余，在旁悠然而去。众咸异之。贤曰：「余堕水不没者，此鱼力也。适载余至此，余将没时，数鱼辄以鬐鬣负起，以是水不入口。」众问贤生平作何善事获此。贤云：「但念观音经耳。」　　　　释显示　　显示禅师，号瞽庵，俗姓卢，母金氏。梦观音大士，现五色云中而生。弱冠剃染，依天岸、佛海二公，通台教大小部文义，辩词如注。更亲虎岩、贤叟诸耆宿，而道益著。住隆寿、演福诸刹，汲引方来，晚岁专至西方，感异而化。　　　　释宝金　　宝金禅师，号璧峰，永寿人，族姓石。父称长者，母张氏，勤善弗倦。有持钵僧，以观音像授张，嘱曰：「谨事之，当生智慧之男。」未几生师，白光照室。六岁依云寂法师为弟子，剃染受具。穷理性之学，末绍别传于西蜀如海真公。建灵鹫庵以居众，施者甚广。元顺帝赐衣，及圆明之号。洪武三年召对称旨，宠赉优渥，赐诗十二韵，有玄关尽悟已成正觉之句。所至皆化，不啻生佛兴焉。　　　　释愿登　　愿登，字大猷，姑苏人。母陶氏，祷观音大士而生。幼即颖悟异常，依南京净觉法师为师。竺坟鲁典，无不博综。住持水西寺，著观幻子内外篇，合儒释一贯。学士宋濂荐于洪武太祖，礼遇甚隆，敕除翰林之职。　　　　释梦窗　　梦窗禅师，讳智矐，日本国势洲人。母祷普门大士，梦吞金光而娠，生有祥光满室。九岁出家，礼慈观律师，二十受具。后参一山宗公。山曰：「吾宗无法与人。」师力参至目不交睫。于高峰禅师言下开发。偈有「等闲击碎虚空骨」之句，高峰印可之。住持南禅善瑞光兜率补陀诸名刹，赐号正觉，道振三朝，名飞四海，国中以为荣。　　　　尼成静　　成静，字实修，广州古冈人，俗姓张。幼持斋戒，以贞洁自处，礼本邑真梵庵主为师。及剃落，专课涅槃大乘诸经，事师尤谨。中年进具，常以毗尼请益于余，栖心净土，弥陀不辍于心口，慈详好施，威仪范物，循循善诱，为士庶所仰。意其乘愿力，再来人也。尝劝众造旃檀千手眼大悲圣像，于凤城之大慈庵。越明年得微疾，预知时至，频诲徒众，与诸檀越诀别。翌日语诸弟子曰：「千手千眼大悲观音菩萨，来此相接，汝等合恭迎之，吾往矣。」即冥目而化，世寿五十有九。　　　　清　　　　释智嵩　　智嵩，字灵岳，鼍阳人，住端州高要县梁山。丁亥年兵伐梁山，执嵩担运，复夺手中数珠，嵩抗之，兵遂拔刀斩嵩，嵩即称观世音菩萨，刀下，兵为衣袖所挂，其刃不落嵩头，因而得免。是知大士威神，逾于响应矣。嵩徒实际者，时匿山棘林中，一心持念大悲神咒，兵众遍山捕擞乡民，以创剌棘林，创将及际，兵即颠蹶山下。经云：「还著于本人。」信不虚也。　　　　张明达　　明达，顺德人。父寅亮，南海诸生也。母邓氏，以屡产不育，因祷观音大士而娠，诞当大士成道之晨，是日俗多洁蔬，为大士庆。其母与侍人料理净供，既上献，而东犹未生明，拟少寝，不觉娩矣。时儿啼，大小趣看，见满室光发，众咸讶之。邓因语姑曰：「此儿产异常孩，莫非吉祥乎。」长未五岁，而母亡。祖母余氏，抚之犹晚子。至年十四，祖母临终，私遗白金数镒。值戊子岁，人多菜色，达以遗金施之，路人全活者可数。后邻里有婪者，谗闻其父，反责私窃家财浪散，达竟不辩也。后有从乞者，达以财匮，致虚彼求。逾日乞者，饥困而绝。达闻私念，犹我不能周彼之危意，得非吾福力薄，而[忏-千+吴]之耶？因愿舍身托生王家，行博济以盈众欲。即使登本处观音岩，哀礼大士证明加被，即向数百仞悬崖之上，投身而下，不觉堕在山跟石上坐，而毫无伤损。自知大士慈护，高坠不碎，遂从觅者劝归，自是持斋发出尘之念。独其父于佛无信，难以情启。年十七，宿根时熟，向父陈其素志。父怒而责之，退思不已，唯专念大士。复求于大父，大父见其志不可拔，谕其父而俯可之，然犹有留难。越旬日，于中夜，梦白衣人语曰：「佛子行矣，毋负好时也。」达焂起出户，时衢巷门闼，悉皆洞开。值天雨晦瞑，前途不辨，独有数萤，傍达低昂，因逐之前进，经十余里始昧，遂投鼎湖和尚剃染，名曰开诇。居无何，忽婴沉疾，一日神色俱变，息去不还，睹者皆谓决不可起。诇唯一心正念，良久忽苏，亦渐平复，非大士之冥加而何？因肃诚，倩绘千手圣像奉事，其绘像时，结坛持咒，日别更衣沐浴，画人仍以纸夔掩气，辨色不用牛胶墨类，至于纸笔，各各皆加持咒法。像成之夕，大放光明，映出坛外林壁，皆金色晃耀，见者莫不惊叹。诇以自出胎至于离俗，屡荷大士之洪庇，慈恩莫述。由是恳本师编此入集，俾大地禀识者，咸知大士妙德难思，不违生念，诚苦海之舟航焉。　　　　潘国章　　国章，广州顺德人。归信三宝，贾于端州广利，丙戌世变，四方烽起，附舟旋乡，至三水遇风覆舟，彼即一心念大士名，既不善浮，直没海底，茫无涯际，唯笃切是念，踏底信步而行，期须达岸，所赍路费，仍在掌中，回视始知向为海没也。异哉？诚大士之神力不可得而思议矣？亦由当人心无二念，物我全忘，故不见水触其吻息。岂非得入流忘所少分相应耶？章后出家于韶石之日亲山，字曰玄虬。　　　　黄可明　　可明，东莞富室子。大清初，泛舟五羊，海中被掠，执至寇巢，锁连户扇。贼行他劫，使妇守之。时明家延僧讽诵普门品经，其夜贼妇，见明边有异色祥光。至旦诘之，明默知必为神祐。俟妇适邻家，即负扇而窜，离巢登岭，见一樵人，求为破扇脱锁，逾数十里，始达平方。　　　　刘藟叔　　藟叔，广州顺邑，司李中雷公之子也。顺治丁亥秋，往香山，海上为寇所执，勒财不遂，乃推落海中。藟幼奉庭训，敬信三宝，自念唯菩萨可恃，即至心念观音名号。时手被縳，将没海底，困苦欲绝，而弥加笃切。忽觉足拇到沙，漂流移时，渐至浅处，诚所谓大水所漂，称其名号，即得浅处，信不诬也。时贼见之，即挽上船，留数日，拟候家信，将财赎命。其贼沿河杀掠，而藟竟不罹殃。越五六日间，暴风大作，贼船投泊无处，遂即回心释放。且曰：「想是你合家斋戒所感也。」又藟髫年，已曾被掳，自辰至午，即获脱免，皆仗菩萨之力也。及世变遭难者，不可胜举，独藟家无虞，夫非日前笃信之致乎。　　　　邵以贞　　以贞，广州府诸生也。归心佛教，戊子岁，穗城有新兵丁，强易于市，贾者与之抗言，兵遂告开府李公，谓民欲叛，以服短衿为号。然岭南俗，内衿多短，即闭城捕执，但见衿短斩之，李公不容分诉。如是已斩数十名，时贞在列，唯一心恳念大士名。次至贞即止，而众被枉者，亦由是悉免，贞因属予编入焉。　　　　尼等龄　　等龄，广州番禺人，俗姓邓，母洪氏。大清初出家，晨昏礼诵，翘志净土，称念大士洪名，不辍于口。于庚寅年，七月甘三日，礼念至中夜，四壁寥然，惟自一身，恍如掌中有物，不觉将纳入口，咽已，开拳尚余三颗在手，其色鲜赤，形类朱砂，自此绝食，了无饥渴。礼念犹谨，于今稍饵时果，而七谷不沾唇，肤体如故，精神较健，今现居广州严净庵。　　　　黄扩生　　扩生，广州新邑诸生，家巨富，年五十，而未举嗣。戊子岁，禀受五戒，而不茹荤，奉大士尤谨，晨夕必更沐百拜，称念大士之名，虽世务匆冗，不辍常仪。未周三载，妻妾联日，各产一儿，及长颇聪慧。经云：「便生福德智慧之男」是也。　　　　何隆将　　隆将，广州番禺庠生。年逾知命未胤，心已绝望。乙未岁，请余苑中度夏，因授与六斋文，并千手眼大悲像。彼即筑别室奉供，朝暮虔礼，每晨必体讫，方啜茶浆，其至诚若此也。历数月，梦大士亲援红儿，翌日欣然白余曰：「吾获兆矣。」次年果诞一男。三载连举三子。　　　　麦传晟　　传晟，顺邑麦村人，禀持六斋。康熙甲辰岁，八月初二日，过邻乡，途中被贼执至巢所，以铁炼四条，锁其项胫，闭之幽室，勒银百两。晟即昼夜默念大士洪名，专诚不乱。越四日，贼馈其食，无箸，使出外觅一竹枝，折而与之，复锁门而去。然贼每日数数启门检视，是日即遗失钥匙，但门外窥眺而已。晟即劈此竹，试剌其锁，遂连开者三，唯项上一锁难动。自知已被大士垂救，恳祷弥切，至初八日，复试以竹剌之，其锁挈然顿落。意欲逃窜，惧贼觉知，持疑未决。先晟身有生姜一指许，被执时贼已分其半，乃将余姜为校杯，叩白大士曰：「弟子已蒙慈祐，拘系顿释，今欲逃去，又恐防者执，则无复生理。倘许即行，乞连示五胜校，除我忧疑。」果如所祷。即扳升屋上望之，见隔溪乃岳父家焉。遽奔往，外贼觉唤，晟即越溪而走，及岸，复为贼党阑截，晟以两肘掣开，如豕突羊群，无能制者。拶入岳父家，贼共躏门索取。岳父告曰：「晟家贫，乞宥旬日，当随力策办银两。」逾日忽官兵临剿，贼徒奔溃，径路还家，不费一文。所谓称其名故即得解脱，诚不诬欤。又晟有叔字连峰者，素奉斋戒，于是年正月，往羊城，河上值寇劫渡，被执男妇，五十余人，拘牵还穴。经一山顶，贼以木牌支坐少憩，峰于其后抽牌，连人翻落坑中。即奔至一村边空舍，以破竹匾蚕簙覆身，贼追绕村，檄土人云：有[廿/麻]面胡子，逃入你村，可速献出，不然即荡平村户。峰亲闻之怖甚，切念大士名一声，拔须数茎，遂并拔尽，竟不觉其痛。忽有一人从他处来云：胡子已过山去矣。群贼因散，峰乃出诉空舍主人，主人即赠以衣帽，认为亲故，买舟送归。晟与叔深荷大士洪恩莫报，特恳余编入焉。　　　　彭一乘　　一乘，南海佛山人，归信法门，奉持六斋。康熙丁未腊月，自五羊还家，同舟六人，中途遇暴风覆舟，诸人善浮得济于岸，唯乘独困舟内，不能得出。但一心恳念大士名，斯须水盈半腹，随饮随念，忽觉有人，牵乘手出水上，遂挽船篷，顺飘及岸。岸上之人，同诘之曰：「顷者见白衣人，趋篷到舟，今独见你，岂非彼为水所溺乎？」乘曰：「并无余者，唯我一人耳。」再三征诘，始悟白衣者，大士垂救也。乘自录此，求附入集。　　　　邓承诏　　承诏，号实峰，广州番禺人，信向有年，禀受归戒。康熙戊申蒲月，长媳黄氏，忽喉生双鹅，饮食不进半月，身羸神乱，肿痛难忍。倩医剌破，脓血既出，顷复肿痛逾前。困苦移旬，药攻不效。偶余还山舟过其门，诏出，讯候，因曰：「弟子长媳，今患喉疮，楚剧之甚，良医胗脉，谓毒入心肾，药必难治，命可延旦夕耳。诏虽知分定，而忧戚不免，不审和尚有法，能救定业乎？」余曰：「观音大士，威神不可思议，能以无畏施于众生。每于梦中授人经法，诵者若病若难，辄蒙解脱。」诏曰：「其经法可得闻乎？」余即令侍者书观音救生经十句与之。彼持归俾人教媳，二三遍，即自能诵，仍贴经于病者床前，病者夜睹其字，大如寸许。次日身爽神定，诵至半夜，其疮自决，脓血大溃，唱曰：「我病愈矣！」遂索水漱口，起礼大士，平复如故。举家欣庆，叹大士慈力，感应若是之速乎。　　　　观音慈林集记　　赞甫年二九，而二亲邻亡，每诵蓼莪，空惭乌鸟。闻说持斋，能资冥福，遂断荤膻。未三载，阅坛经，便会宿怀。知人能作佛，即舍家趣于非家，冀立身行道，以益先灵。虽晨夕代为礼恳，及逢盂兰必荐，而中情耿耿，愧诚力之未湔。爰于丁酉春，以西洋白毡，绘千手千眼大悲圣像，举高七尺，革除皮胶，而用香汁和彩，仍令画者，日别沐浴更衣。像成罄衣钵资，延集僧众，先为讲释大悲忏法宗趣，次乃三七日修礼，遂感大士身放金色光，手所执青红二莲花，频放白光，缁素咸睹，诚为希有。私衷庆慰，必蒙慈力，度亲灵于上界矣。尔后凡于像前修礼，莲花白光常涌，睹者莫不欣发净信。自惟慈恩浩浣，虽粉身莫报。由是寻究三藏，捡诸传记，据所见闻，用编此集，拟答洪庥之万一。俾见者闻者，同升般若之宝筏；归者敬者，共入无畏之慈林，长辞苦趣，直趋乐邦，是为记。　　　　康熙戊申夏日鼎湖释弘赞和南重编
