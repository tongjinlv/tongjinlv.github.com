　　　　观世音菩萨普门品玄义记会本　　　　　隋　智顗　说　　　　　宋四明沙门　知礼　述　　　　刻观音玄义疏记序　　盖普门一品，乃《法华经》中流通分之正轨也。观音菩萨与此土众生有缘，以音声逗机无苦不拔、无苦不救，故称《观音普门》。至哉！所谓机缘，速证三摩地也。有隋之天台智者大师，以别行《观音玄义》二卷、《解题义疏》二卷，解经部外别别流通。后有赵宋四明尊者，有《观音玄义记》四卷、《疏记》四卷。但各自成帙，置在藏中，初学不便披读。工部王季常居士，意欲圣行，分会之始，于崇祯戊辰元年，稿将成，会徒法济，有金陵请藏因缘，赍稿往谒。居士即为相证，首捐俸赀三十金，用刻流通。至己巳秋日，适吴兴闵昭余老先生过庵谈及，亦慨然乐助。而楚先居士，又补足之。可谓佛法流通，非偶然也！后有阅此教者即悟自性三摩地心，心心相证，不由诸居士之乐助，何由得睹斯经、斯疏，记无穷奥义也哉！　　　　　菩提庵圣行和南述　　　　重刻观音玄疏记会本附言　　有亲友劝喻曰：闻《观音玄疏记》者，善用性具之旨，贯冥显感应，显无作与拔，学者最宜研究。而各部别行，不便初学披读。玉溪曾为分会，但恨分会不正，却错乱脉络。先达详评，虽有定论，其文依然不移，犹云弊悬会，师何不务加考订而充童蒙之求也。予固辞不免，乃有此举焉。且语之曰：盖行师者时之望也，又分会既成，一人挍之，一人对之，更相证而即流行，则理应完璧也。而如玄文（会本第二），明境智中约理外斥之，一科并释之，记及引中论斥之，科语凡三十四字脱，则文不可读，乃子科二泛无所属。又义疏（会本第三）章安私释结文末著二结叹三字，将记续疏，欠剩尤易见。而存此疏妄，因窃谓现行会本必非其完本，恐是田舍书肆偶得厥残篇乱简，不复是正，才补接急刻耳。妄谬之甚，全由兹也。今子之劝喻，不亦宜乎。将极鄙力考订，复其完璧，则前修之功，亦永不朽焉。　◎　慈云天台教观目录云：《观音玄义》二卷，《观音义疏》二卷，清藏玄疏卷数同焉。　◎　开元全公记主实录云：《观音玄疏记》共四卷，而清藏《玄记》四卷，疏记》四卷，明藏同此。今之会本文虽盈缩，调卷准之，以记收所释玄与疏各四卷成。　◎　分会之例，昂低一字，以分能所。释题则《玄义》昂一字，《记》低一字，释文则昂一字者，经文疏记同低一字。记科冠○，记释冠「记」，以与疏甄。（编者注：此是《续藏》之中原文。在本光碟中，已另有分会标记，详见经首之编者按。）　◎　文字者宜拣俗伪从真正，而不可尽。文中「辨」「辩」通用「辩」，且从一例，见者随文势取义可也。　◎　挍订之例，玄疏与记[立+立]依清本为体，以他本仇对。若他本正而清本讹无疑者，则直取舍之，若文字异而各带义者，就其优者；其劣者书之格上。又或引文，或意据文，若有犹豫者，捡其本处补正之。又或准余处之同文足字成句等，[立+立]标格上，任他取舍。虽招专辄之诮，而亦有由易读进者焉。　◎　抄出科文，附行其制，一道竖进。或文远则指归处，意在使易推求而已。　　　　　天台沙门实乘志　　　　观世音菩萨普门品玄义记会本　　　　　宋四明沙门知礼述　　知礼俯伏，惟念早年慕学，投迹宝云，遇授法师讲说此品。神根既钝，遂数咨疑，先师念我学勤，不辞提耳，故所说义，粗记在心。昔同闻人，今各衰朽，虑乎先见，不益后昆，共勉不才，抄录于世。但疑识暗，谬有所传圆宗哲人，刊正是望。时天禧五年，岁在辛酉八月一日绝笔故序。（编者按：所谓《观音玄义》，乃是隋智者大师为《法华经》之《观世音菩萨普门品》所作义疏，收入大正藏第三十四册，编号为一七二六；而《观音玄义纪》则是宋四明知礼为智者之义疏再次作科分和注疏，收入大正藏第三十四册，编号为一七二七；本书即是上述二著之合并，故又称《观世音菩萨普门品玄义记会本》。下文中之段落，凡﹝智者疏﹞后，为智顗之疏；凡标○者，则是知礼所作之科分；凡﹝知礼记﹞后，即知礼之疏。本专集也单独收入了《观音玄义》，俾使读者能较清楚系统地看到智者大师见解与思路。而知礼之《观音玄义纪》若不与智顗之疏对照研读，则理解会很困难，故不再单独成篇。）﹝智者疏﹞观音玄义卷上﹝知礼记﹞观音玄义，从略标之；具存，应云《观世音菩萨普门品玄义》，以其序中，及以正文，具明人法故且略标。言玄义者，能释之义门也。玄者，幽微难见之称。义者，深有所以也。斯盖大师以三昧力彻法性际，深见今品人法之意也。应知名等五义皆悉幽微，七方便人，智莫能见。卷上者，既有两轴，乃以上下而甄别之。○次示能说之人。﹝智者疏﹞隋天台智者大师说﹝知礼记﹞即天台智者。既是门人记录所说，故不敢正斥其法讳也。天台山者，即大师栖身入寂之所，故以此处显其人也。若山之得名，居之所自，入灭相状，灭后灵异，具于《大本》及《辅行》《别传》等文，今不备述。智者者，即隋帝求受菩萨大戒讫，师云：「大王迂遵圣禁，宜号总持。」王曰：「《地持经》云：『传佛法灯，即是智者。』师既传灯，可号智者。」自此凡上书疏，皆云弟子总持和南。智者言大师者，斯乃帝王大人所师故称也。非同今时补署之号。说者，悦也。纵乐说之辩，悦妙悟之怀，异乎诸师采摭经论，著述疏章消解经文也。故大忍法师，观智者说法，对众叹云：「此非文疏所载，乃是观机纵辩。」般若非钝非利，利钝由缘，丰富适时，是其利相，池深花大，钝可意得。﹝智者疏﹞门人灌顶记﹝知礼记﹞记录乃是章安尊者，解行灵异，始终事迹，本传具彰。○释文为二，初释序文二，初叙真应益物二，初正明真应二，初示二身妙用三，初明体妙，故二用泯亡二，初法融应泯。﹝智者疏﹞夫法界圆融，像无所像。﹝知礼记﹞法界圆融者，色心依正。以即性故，趣指一法，遍摄一切诸法遍摄，亦复如是。法法互遍，皆无际畔，乃以无界而为其界。此之法界，无不圆融，即百界千如，百如，千界也。是故得云：唯色唯心，唯依唯正。若不尔者，即非圆融。观音证此，以为本体，全此妙体而起应像。以法界应，赴法界机，亦是以法界机，感法界应。法界无二，能所自忘。感应尚忘，体用宁异。故虽设应，无应可存，故云像无所像。○二真如下，性净真忘。﹝智者疏﹞真如清净，化无所化。﹝知礼记﹞真如清净者，《起信论》云：「真如者，所谓心性不生不灭。」是故一切法，从本已来，离言说相，离名字相，离心缘相，毕竟平等，无有变异，不可破坏，唯是一心，故名真如。又云：「此真如体，无有可遣。以一切法，悉皆真故，亦无可立。以一切法，皆同如故。既不可破立，自绝言想，则与河沙烦恼，本不相应，故曰清净。观音证此，而为本体。即以此体，示诸众生，令观行知。或真似见，此知见者，成伏断益。若其未有此知见者，但能三业精进成机，亦离众苦，悉得名化，此皆真身益物相也。」问：「同缘曰应，欻有名化。此二种身，皆非智德，今何以化而为真身？」答：「欻有之化，即化现化也。今对像论化，取化转化也。所以者何？上言于像，则应化皆像。自实报下，至地狱身，皆已摄尽。若欲化转凡贤入圣，须示真智。若非真身，不能化转。言化无所化者，据性平等，忘于化功。虽令九道，皆趣涅槃，而无众生得灭度者。平等真法界，佛不度众生，终日化物，终日无化。」○二虽像下，明用忘。故二益周故遍二，初显益周。﹝智者疏﹞虽像无所像，无所而不像。﹝知礼记﹞色心诸法，虽无生性，因缘和合，法尔而生。观音妙证，同诸法性。虽无形相，众机扣之，无像不现。此由绝于垂应之念，故能遍应法界群机。其犹明鉴无念而现，故云无所而不像。○二化无下，冥益遍。﹝智者疏﹞化无所化，无所而不化。﹝知礼记﹞以上虽字贯此句，初虽中实性不可变化，不变而变，迷悟宛然。观音顺理，虽知不变，常以真智，化一切凡，成不二圣。此则由无化物之念，故遍令他革迷成悟。其犹磁石无念而吸，故云无所而不化。○三故无下，遮照相即。结二身德相二，初应身相。﹝智者疏﹞故无在无不在，化应九道之身。﹝知礼记﹞中道法界，双遮二边，故无所在。当体双照，故无不在。化应九道之身者，此中云：「化作欻有释并应成二，显益相足也。」问：「经云：『应以佛身得度，即现佛身。』今那云九？」答：「佛界身者，有通有局，局在妙觉智相之身。三千实相，以究尽故。尚非等觉心眼观见，况乎下地及凡小耶？通则三教果头之相，及以圆教，凡圣所见，虽分粗妙，皆名佛身。然是随机，应现之相，是其事识。或是业识，之所见故。虽是佛身而通二乘菩萨界摄，经文从通，故云现十。今文从局，故云九道。」○二处有下真身德。﹝智者疏﹞处有不永有，寂入不二之文。﹝知礼记﹞通以九界名之为有，以其皆有业报故也。应身虽乃处在其中，而其真智自冥极理，故云寂入不二之旨。前即真身而垂应相，此即应相而示真身。○二是以下，明两用摄生。﹝智者疏﹞是以三业致请，蒙脱苦涯，四弘为誓，使沾上乐。﹝知礼记﹞上明真应两用既然，今示与拔摄生之相。初二句明真身拔苦，次二句示应身与乐。佛答前问三业，显机感乎冥应，七难二求，及以三毒，尽诸苦际，故云蒙脱苦崖。佛答后问三业，显应赴其冥机，三土众生，十重获益，终归秘藏，故云使沾上乐。然其四誓，非专与乐，虽在此明，实通上句。以上三业，即能感之因。此明四誓，是能应之本。上下互显，彼此无亏，应知三业亦通冥机，现在虽无，宿生须具。○二故娑下，兼明本迹二，初示诸名二，初今昔因名。﹝智者疏﹞故娑婆世界，受无畏之名，宝藏佛所，禀观音之目。﹝知礼记﹞今堪忍土，称无畏者，此经两出。怨贼难中，一人唱言：「诸善男子！勿得恐怖，汝等应当一心称观世音名号，是菩萨能以无畏，施于众生。」乃至云称其名故，即得解脱。又劝供养中，佛自叹云：「是观世音菩萨摩诃萨，于怖畏急难之中，能施无畏。是故此娑婆世界，皆号之为施无畏者。」宝藏等者，《悲华经》云：「过去散提岚界，善持劫中，时有佛出，名曰宝藏。有转轮王，名无量净，第一太子。三月供佛及比丘僧，发菩提心：『若有众生，受三途等，一切苦恼，若能念我称我名字，为我天耳天眼闻见，不免苦者，我终不成无上菩提。』宝藏佛云：『汝观一切众生，欲断众苦，故今字汝为观世音。』」○二已成下，过未果号。﹝智者疏﹞已成种觉，号正法明。次当补处，称为普光功德。﹝知礼记﹞已成等者，《千手眼大悲经》云：「此菩萨不可思议威神之力，已于过去无量劫中，已作佛竟，号正法明如来大悲愿力，安乐众生，故现作菩萨。」又《观音三昧经》云：「先已成佛，号正法明如来，释迦为彼佛作苦行弟子，次当等者。」《观音授记经》云：「观世音菩萨，次阿弥陀后，当成正觉，名普光功德山王如来。」补处者，犹储君之义也。○二其本下，结难测。﹝智者疏﹞其本迹若此，宁可测知，方便随缘，趣举一名耳。﹝知礼记﹞如上经说，或已成如来，或现为菩萨。往世正法曾作释迦之师，今日观音，仍补弥陀之处。亦如妙德，元是能仁九代祖师，孙已果圆，祖犹因位。本迹高下，安可测量？然须用其高下四句，以显诸圣，难思之相。○二今言下，叙人法标题二，初叙人兼经字二，初叙人二，初对梵翻名。﹝智者疏﹞今言观世音者，西土正音，名阿耶婆娄吉低输，此言观世音。﹝知礼记﹞诸神咒经，先称梵名，今文稍略，而其华语，名多互出。此云观世音，余云观自在，唯《千手眼大悲经》中云「观世音自在菩萨」，其义似足。然约境智而明别应，则今三字，诠显无亏。若依今解，已彰自在。○二能所下，约华释义二，初别释二，初释二，初释观字二，初中边妙达。﹝智者疏﹞能所圆融，有无兼畅。﹝知礼记﹞能所圆融，中智也。有无兼畅，二智也。只于一心，双遮双照。于照中时，即达二谛，故云兼畅。是则十界言音，即起即观，常遮常照。○二照穷下，修性俱明。﹝智者疏﹞照穷正性，察其本末，故称观也。﹝知礼记﹞照穷正性，见性德也。察其本末，见修德也。此约妙境，显其妙智。本具三千，虽即三谛，对修故合，但云正性。修中缘了，各有本末。合掌低头，缘之本也。福德庄严，缘之末也。一句一偈，了之本也。智慧庄严，了之末也。顺修既尔，逆修亦然。造恶之时，慧数诸数，岂非其本？受苦之时，习果报果，即是其末。若以修性论其本末，义复臻极。性德三千，语本方尽。修起三千，论末乃穷。非上三智莫照斯境，非此妙境莫发其智，函盖水乳，聊可方之。○二释世音。﹝智者疏﹞世音者，是所观之境也。万像流动，隔别不同。类音殊唱，俱蒙离苦。﹝知礼记﹞即十界众生，遭苦求救，称名等音也。是所观境者，上之境智，皆是能观，可譬槌砧。此之世音，可譬淳朴，非前境智。观此世音，焉令十界，俱脱三障？又复应知，前之境智，即是菩萨难思体用，即能应也。世音之境，乃是众生由苦成机，即能感也。此即境智，及以感应，三字之中悉得成就。万像等释世，类音殊唱带世释音，俱蒙离苦，致感获益。○二菩萨下结。﹝智者疏﹞菩萨弘慈，一时普救，皆令解脱，故曰观世音。﹝知礼记﹞可见。○二此即下，总示。﹝智者疏﹞可见此即境智双举，能所合标。﹝知礼记﹞观等三字，境智也。能所者，感应也。能即能应，所即所应，岂可重云能照所照？○二叙经。﹝智者疏﹞经者由义，文理表发，织成行者之心，故曰经。﹝知礼记﹞此品既已，别行于世。本多题云《观世音经》，或云《观世音菩萨普门品经》。故今叙人名后，略释经字。言由义者，《净名玄义》云：「经由圣人心口，故称为经。悉檀致教，经由如来心口，故名经也。」又云：「前圣后圣莫不经此悉檀所说之教，而得成道。文理等者，取经纬义，法喻参明，文经理纬，互相表发，织成行者观智之心也。」○二普门下，叙法兼品二，初叙法二。﹝智者疏﹞普门者，普是遍义，门曰能通。﹝知礼记﹞初消二字。○二用一下，示十普。﹝智者疏﹞用一实相，开十普门，无所障阂，故称普门。﹝知礼记﹞实相者，三千皆实，相相圆融。而言一者，不二义也。万德总称，一乘异名，下文十义，以示其相。一无缘慈悲，二无作弘誓，三圆修之行，四不断之断，五圆入法门，六无记神通，七体内方便，八施开说法，九普供诸佛，十普益众生。从愿立行，自因之果，全体起用，上供下益，原始要终，摄诸法尽。十皆实相，互通遍摄，无所障碍。○二叙品。﹝智者疏﹞品者，类也。义类相从，故名为品也。﹝知礼记﹞虽顺别行，立乎经目。然是法华流通一品，故今叙之，不忘本也。《中阿含》云：「跋渠，此翻为品，取义类同者，集为一章也。」○二大部下，释正文二，初例部大。﹝智者疏﹞大部既有五章明义，今品例为此释。五意者：一释名，二出体，三明宗，四辩用，五教相。﹝知礼记﹞妙玄五章，解释甚委。经之一品，妙义岂殊。彼但正明五字通目，今之所释一品别题，况复坑行，故须自立五义分别。虽复自立，还须符彼开权显实圆妙之文。故释名则纯妙人法，显体则不二理智，明宗则难思感应，论用则无缘与拔，判教则终极醍醐。此之五章，名总三别，教判总别（云云）。○二释名下，释今文五，初释名四，初列章。﹝智者疏﹞释名为二，一通释，二别释。○二通者下，示相。﹝智者疏﹞通者，人法合明，别者，人法各辩。○三何故下，对根。﹝智者疏﹞何故尔，缘有利钝，说有广略。﹝知礼记﹞通既是略，一往对利。别解则广，一往对钝。若其二往，须明二持。闻持则以广说为利，义持则以略说为利。钝可意得，槃特名钝，是就闻也。目连称钝，盖约义也。今之二释，对乎两根，须约义闻，互论利钝。○四今就下，正释二，初通释二，初标列。﹝智者疏﹞今就通释为四：一列名，二次第，三解释，四料简。○二一列下，正释四，初列名三，初略标示。﹝智者疏﹞一列名者，十义以为通释。○二立名意二，初明理超名数。﹝智者疏﹞所以者何？至理清净，无名无相，非法非人，过诸数量，非一二三。﹝知礼记﹞大师虽用十种义门，通释题目。而深体达观音至人，普门妙法。本离言说心缘之相，故云至理清净等也。故《起信》云：「一切言说，假名无实，但随妄念，不可得故。」○二但妙下名数显理二，初约义示。﹝智者疏﹞但妙理虚通，无名相中。假名相说，故立无名之名。假称人法，虽非数量，亦论数量。﹝知礼记﹞上言至理清净，无名相等，盖约自证绝乎言思也。今云妙理虚通，假名相说，乃据被物设教而谈也。言虚通者，此明妙理。无坚住性，虽无名数，而能遍应一切名数。故荆溪云：「性本无名，具足诸名，故无说而说。说即成教，是则离言。依言，皆顺至理。圣默圣说，俱有大益。」故《起信论》问曰：「若一切法不可说不可念者，诸众生等云，何随顺而能得入？」答曰：「若知一切法，虽说无有能说可说，虽念亦无能念可念，是名随顺。若离于念，名为得入。」今亦如是，以十种义，无说而说，意令学者，无念而念。○二故大下，引文证。﹝智者疏﹞故《大论》云：「般若是一法，佛说种种名，随诸众生类，为之立异字。」﹝知礼记﹞般若无相，即是一法；悉檀为物，立种种名。○三今处下，正列名二，初明中当。﹝智者疏﹞今处中说，略用十义，以释通意也。﹝知礼记﹞今立十义，离于太广，及以太略。广则令智退，略则义不周。我今处中说，令义易明了。○二十义下，正标列。﹝智者疏﹞十义者：一人法，二慈悲，三福慧，四真应，五药珠，六冥显，七权实，八本迹，九缘了，十智断。○二第二下次第三，初标示两意二，初正标示。﹝智者疏﹞第二次第者，此有两意：一约观明次第，二约教明次第。﹝知礼记﹞约观约教，各有生起，次第不乱。○二约观下，明总该。﹝智者疏﹞约观，则总、初、中、后心，因圆果满。约教，则该括渐、顿、小、大诸经。﹝知礼记﹞若观若教，能总能该。观总三心：人法、慈悲、初心也。福慧中心，真应至八，皆在后心。缘了极性，示因方圆。智断究尽，明果方满。教约五时，无不该括。华严顿也。三时渐也。复于渐中，三藏唯小，二酥部大，若论法华，出前四味。以非兼但，对带故也。已备诸说，故今略之。○二约观下解释两意二，初观次第十，初人法二，初能冠九双。﹝智者疏﹞约观以人法为初者，欲明观行，必有其人，人必秉法。譬如人受一期果报，揽阴成人，虽具无量德行，必先标名字。故以人法居初，意亦例此。﹝知礼记﹞慈悲等九，皆以人法而为所依，是故品题，特标此二。故以凡夫假实为譬，先有揽阴所成众生，方可论其种种德行。人法冠九，义岂不然？○二人法下，当科次第二，初疑。﹝智者疏﹞人法居九义之初可尔？何意乘以人法为次耶？﹝知礼记﹞何意乘以人法为次者？法是所乘，人是能乘，理合先说本性所乘，方论始觉能乘。今何反此？○二此须下，释。﹝智者疏﹞此须据经，经云：「以是因缘名观世音。」即前辩人，后云方便之力。普门示现，即却论于法。人能秉法，故言人法也。﹝知礼记﹞能乘所乘，先后无在。今有二意，先人次法。一据经文，二从义便。人能秉法，即其义也。○二慈悲二，初十中次第。二二法前后，下去诸科，例有此二。﹝智者疏﹞二次慈悲者。良由观音之人，观于实相普门之法，达于非人非法实相之理。一切众生，亦复如是。故《华严》云：「心佛及众生，是三无差别。」此理圆足，无有缺减。云何众生理具情迷，颠倒苦恼？既观是已，即起慈悲，誓拔苦与乐，是故明慈悲也。复次，若就言说为便，初慈后悲，亦是就菩萨本怀。欲大慈与乐，既不得乐，次大悲拔苦，故初慈后悲。若从用次第者，初以大悲拔苦，后方以大慈与乐。又就行者先脱苦后蒙乐，故先悲后慈，今从前义次第也。﹝知礼记﹞次于人法，论慈悲者。大士既观本性普门之法，乃达生佛无差之理。而闵迷者，枉受众苦失于本乐，故起誓愿，永期与、拔。观境发心，正当其次。先慈次悲者，文有四释。今从语便，及以本怀，不从用次，及以行人，故结示云：「今从前义。」○三福慧中。﹝智者疏﹞三福慧者。初则人法相成，此据其信。次则慈悲与拔者，此明其愿。欲满此愿，必须修行。修行不出福慧，慧即般若，福即五度。互相资导，以行填愿，事理圆足。若智慧增明，则大悲誓满，拔苦义成。若福德深厚，则大慈誓满，与乐义成。故福慧居三也。复次言说为便，先福后慧。若化他本意，先欲实慧利益，如其不堪，方示福德。又资故先福导故先慧。﹝知礼记﹞人法据信者，愿行之前，人观圆法，止且成信，依乎忍乐，立其四弘。若匪行山，莫填愿海。行即福慧，义当六度。五资于慧慧导于五，其犹目足，不可互阙。五除事障，慧消理惑，此二功圆，则悟理得事矣。是知福慧成前慈悲之心，起后与拔之用。先福次慧，亦从语便，不据本怀，若论资导，复何先后？○四真应者。﹝智者疏﹞四真应者。若智慧转明则契于法性，法性即实相名。为法身，法身既显能从真起应，真显应起，只由福慧开发，故次第四也。又若就方便化物，先用应，后用真，今从前义为次第也。﹝知礼记﹞信愿福慧，皆在于因。因能克果，故成真应。福资于慧，显出真身；慧导于福，显出应用。真应次者，若就渐化，先示应身，接其小器，后令入实，方示真身。亦可先顿次渐，则真前应后。今不从设化，但就真显应起，而立其次，故云从前，亦是语便。○五药珠者。﹝智者疏﹞五明药珠二身者。先明真应，直语证得未涉利人。今明两身，俱能益物。真身破取相，谕如药；应身对万机，类于珠。就两字明次第者，与慈悲相似也。﹝知礼记﹞福慧二行，显发真应。故云直语证得，未涉利人。今明药珠，则示两身益物相也。真身冥理，见则三惑皆消，即差病益也。应身赴物，感则众善普会，即雨宝益也。言真破取相者，既以三智冥理为真，岂但能破见思取相？应知见思取生死相，尘沙取涅槃相，无明取二边相。若次不次，俱有其义。药珠次中，与慈悲相似者。药即同悲，珠可类慈，彼有四义，定乎先后。言说本怀，即先慈次悲从用就机，则先拔后与。今之次第似彼后二。○六冥显者。﹝智者疏﹞六明冥显者。前明二身道理，即能显益。今辩被缘得冥益，或得显益，故次二身后明也。﹝知礼记﹞前明二身，破惑如药，对机如珠。机既破惑，则显见真身，故云二身，即能显益。今辨二身，常普被物。有见知者，俱名显益。不见知者，称为冥益。如是，说者方尽圣人益物之相。二益先后，不可定判。亦从语便，故云冥显。此既易解。故不言也。○七权实中。﹝智者疏﹞七明权实者。前缘得益，何意不同？良由权巧无方，赴机允当，不失其宜，二智之力，故以此为次也。先权后实者，此就浅深为次也。若依文者，先以实益次以权度，此随物为次。若就佛本意，先只为一大事因缘，先显实益，众生未堪，后用权度。﹝知礼记﹞前缘不同者，盖所被之机，根性差别也。权巧无方者，即能鉴之智，无定方所也。或冥或显破恶生善，深浅不同，广狭有异，皆由二智，逗会无差。故于益后，须论权实。二智前后虽有三义，且据浅深为次。○八本迹中。﹝智者疏﹞八明本迹者。虽复益物权实之巧，而巧有优降，必是上中下智。本迹之殊，权实略而且横。今欲细判高下，以明次位，若其本高所作，权实之迹则妙，是故次总略之后，辩其细妙之能也。非本无以垂迹，故先明本；非迹无以显本，应先迹也。﹝知礼记﹞巧有优降者，谓智有高下也。上中下者，以妙觉为上，等觉为中，降此为下。前权实鉴机，必须双用，故云横也。今本迹约位，既论高下，人必从本，方乃垂迹，故云竖也。二法前后可见。○九缘了二，初指前顺论自他。﹝智者疏﹞九明了因。缘因者，上来行人发心修行，从因克果，化他利物，深浅不同。从人法至真应，是自行次第。药珠至本迹，是化他次第。此乃顺论，未是却讨根本。﹝知礼记﹞如上八双，从微至著，皆是顺论，仍未分配。今揖流寻源，须明性德，而为诸法生起之本。○二明今却讨种子。﹝智者疏﹞今原其性德种子，若观智之人，悲心、誓愿、智慧庄严，显出真身，皆是了因为种子。若是普门之法，慈心誓愿，福德庄严，显出应身者，皆是缘因为种子，故次第九也。﹝知礼记﹞则逆推真身智慧，悲誓观音之人，元以性德了因为种。若应身福德，慈誓普门之法，元以性德缘因为种，自行既然，以例化他。本证实智，冥益药王，属乎了种。迹化权智，显益珠王，功归缘种，乃以顺论却讨为次。○十次缘了论智断者。﹝智者疏﹞十明智断者，前明缘了，是却讨因源；今明智断，是顺论究竟。始则起自了因，终则菩提大智；始则起自缘因，终则涅槃断德。若入涅槃，众行休息，故居第十也。﹝知礼记﹞前既逆推，尽乎因德之始；今更顺说，至于果德之终。即以始终而为其次，过荼无字，故十后不论矣。○二二约下，明教次第二，初牒章立门。﹝智者疏﹞二约诸教明次第者，又为通别。○二通义下，依门释义二，初通者。﹝智者疏﹞通义可解。﹝知礼记﹞五时四教，各可论十。随法义立，不可深穷。且如三藏立十双者：人法，则揽阴成人，谛缘度法；慈悲，则声闻法缘，菩萨生缘；福慧，则声闻三学，菩萨六度；真应，则五分法身，作意通应；药珠，则治四住病，雨三乘宝；冥显，则众生获益，有见闻不见闻；权实，则称真之实，随情之权；本迹，则自证之本，示现为迹；缘了，则一句了因，微善缘种；智断，则声闻四果，菩萨顿成。三藏尚备，通别可知。○二别今下别二，初五味二，初释五，初乳二，初明具前六义。﹝智者疏﹞别今当说。如华严顿教，教名大方广佛华严。依题初明人法，此人秉法，必具慈悲。菩萨修因居然福慧，既入地位，必证真应。既能利物，则辩药珠。物得其益，有冥有显。﹝知礼记﹞乳即部顿，故指华严。六字别题，具法人喻大方广法也。佛是舍那，果人也。华严，喻诸地因华严果德也。只就一题，已含六义。以慈悲乃至真应，不出自行因果。药珠冥显，只是化他能所。即就中道，别论六义也。○二而未下，明阙后四义二，初明通别二，初明无别。﹝智者疏﹞而未得别论权实本迹，缘了智断者。○二通义下，许有通。﹝智者疏﹞通义则有，别意则无。﹝知礼记﹞若以别圆对权实，体用论本迹，微因之缘了，大觉之智断，亦有理存焉？○二何故下，明阙具二，初约化始明阙。﹝智者疏﹞何故尔？佛一期化物，明于顿渐。顿教虽说，渐教未彰，故不明四意也。﹝知礼记﹞权实等四，说出世意，示久远成。却讨三因，终归秘藏。初成设教，别接大机。既匪终穷，故阙斯意。○二所以下对具明阙二，初对法华。﹝智者疏﹞所以不明者，彼经明小隔于大，如聋如哑。覆于此权，未显其实，故云久默斯要，不务速说，故言无权实也。言无本迹者，彼经未发王宫生身之迹，寂灭道场法身之迹，未弹指謦欬，发久远所得生法二身之本，故言无本迹。﹝知礼记﹞言小隔于大者，旧经三十七云：「时舍利弗，祗园林出，不见如来自在庄严变化。及生意念亦不乐说，不能赞叹，以声闻人出三界故。」此即如聋如哑之文也。以未说为实施权，开权显实故也。言无本迹者，《华严》初云：「于菩提道场，始成正觉。」今《法华》云：「一切世间、天、人、阿修罗，皆谓今释迦牟尼佛，出释氏宫，去伽耶城不远坐于道场，得三菩提，然我实成佛已来，无量无边，百千万亿那由他劫。」斯是《华严》被废之文也。言弹指謦欬者，如神力品：「释迦牟尼与分身诸佛，出广长舌相，上至梵世，一切毛孔，放无量光，皆悉遍照十方世界。满百千岁，然后还摄舌相。一时謦欬，俱共弹指，是二音声，遍至十方诸佛世界。地皆六种震动，乃至佛告地涌诸菩萨：『汝等于如来灭后，应一心受持，读诵、解说、书写，如说修行等。』」此乃本门为嘱累地涌菩萨通经，现斯神力也。疏云謦欬者，通畅之相，弹指者，随喜也。盖表如来远本之意，已获通畅。随喜菩萨，闻于远本，增道损生也。○二言无下对涅槃。﹝智者疏﹞言无缘了智断者，不明小乘根性，及有心之者，本自有常住之因，当克智断菩提本果，故言无也。﹝知礼记﹞言不明小乘根性等者，不如涅槃明二乘之人，及一切众生，皆有佛性，悉当作佛。故阙后二双。○二次约下，酪二，初大师明阙具二，初正明阙具。﹝智者疏﹞次约三藏教，但明人法、慈悲、福慧三义，无真应等七种。○二何故下，明阙具所以。﹝智者疏﹞何故尔？二乘教中，但明灰身灭智，那得从真起应？既无真应，将何益物？﹝知礼记﹞言二乘教者，以三藏菩萨果同二乘。如《大论》中，通指阿含为声闻经耳。此教不谈妙有之真，故身智灭，不能起应。既无真应，岂有药珠等邪？○二私难下，章安私料简二，初正料简二初难者。﹝智者疏﹞私难：通论备十，别语但三，此三若约真谛，则随通义，乃具十意，何止但三？若言是别，别应约中道，既得有中道人法三种，何意无七？﹝知礼记﹞恐人不了大师立今通别之义，故设兹难，作说示之由。乃约真中设通别难，由此二是通别理故。○二私答下，释者。﹝智者疏﹞私答：通论十意。此约三乘，别语三科，的据菩萨。三藏菩萨，得有慈悲、福慧、伏惑之义。既伏而不断，故无真应七法。﹝知礼记﹞不以真谛通，对中道别。盖约三乘通，对菩萨别。若三藏三乘，从因至果，可就真谛通论十义。今释观音，须在因位。此教菩萨因中唯有求佛人法，四誓慈悲，六度福慧，伏惑未断，故不得论真应等七。岂唯无于中道之七，亦乃未有真谛之七。○二师云下，指师意。﹝智者疏﹞师云：「齐教止三。」﹝知礼记﹞只齐三藏，别论菩萨。前之三义，异于二乘，不就中道别论三义。○三生酥。﹝智者疏﹞若约方等教，对小明大，得有中道，大乘人法，至冥显两益等六意，然犹带方便调熟众生，故不得说权实等四意。﹝知礼记﹞部虽四教，今对偏小明圆中道人法等六，未开权迹及却讨等，故无别四。○四熟酥。﹝智者疏﹞若明般若教，虽未会小乘之人，已会小法，皆是摩诃衍。但明人法等六意，亦带方便，未明权实等也。﹝知礼记﹞虽会小法，未开小人。同前二部，但明六意。○五若约下醍醐二，初法华二，初明部彰八意。﹝智者疏﹞若约法华教，则会小乘之人，汝实我子，我实汝父。汝等所行，是菩萨道。开权显实，发本显迹。了义决定，不相疑难。故知法华得明中道人法至本迹八意，前诸教所不明，法华方说，故云未曾向人说如此事。今所说者，即是今当为汝说最实事也。﹝知礼记﹞六虽同前，不无小异。前是隔偏之圆，此乃开粗之妙。故人理教行，咸会一乘。权实本迹，唯彰此典。若约自他，及以偏圆。论权实者，前部非无。今所论者，为实施权，开权显实，会权归实，废权立实。此之权实，余部永无。若理事理教，教行体用，四重本迹。不独今经，诸部容有。若尘点劫前，最初成佛，而为实本。中间今日，示现成佛，皆为权迹。是名权实本迹，本门开竟，此身即本迹门已说，及诸部谈皆名为迹，是名今已本迹。此之二重，诸经绝议，故云诸教不明，法华方说。○二三世下，明化满一期。﹝智者疏﹞三世诸佛，调熟众生，大事因缘，究意圆满，备在法华。故二万灯明，但说法华。息化入灭，迦叶如来，亦复如是。﹝知礼记﹞方便品中，五佛章内，皆先施方便，后显种智，方便即四时三教，种智是法华一乘，是知诸佛，化终此典。灯明迦叶出于净土，故至法华，即入灭度。今佛释迦，现于秽土，故说涅槃，以为赎命。○二若约下涅槃二，初明摄机罄尽。﹝智者疏﹞若约涅槃，即有二种，所谓利钝。如身子之流，皆于法华悟入，八义具足，不待涅槃。若钝根弟子，于法华未悟者，最为此人，却讨源由。广说缘了，明三佛性。﹝知礼记﹞渐化已来，法华入者，望前已钝。复有未入，待至涅槃，法华犹利。然法华破大阵，涅槃收残党；法华为刈获，涅槃是捃拾。大化之功，在乎灵鹫。余机未尽，故至双林。极钝既昧法华八义，须为此人，委明佛性。一代之机，终穷于此。○二若论下，明示法无遗。﹝智者疏﹞若论性德了因种子，修得即成般若，究竟即成智德菩提。性德缘因种子，修得成解脱，断德涅槃。若性德非缘非了，即是正因。若修得成就，则是不纵不横。三点法身，故知涅槃所明，却说八法之始，终成智断，十义具足。﹝知礼记﹞涅槃既摄钝机，故始穷本性，终显极果。十义整足，故以性三起于修三。既修性各三，则因果不二。双非缘了，即是中道正因之体。而此正体，必具双照之德，故至修成三点法身也。例知缘了，亦各具三修德，须云三点般若，三点解脱等也。当知今文为顺经题人法二义，故立十门始终皆二，二即不二，中在其中，数有亏盈，法无增减。故《止观》云：「首楞严偏举一法，具一切法，亦不减少，名秘密藏。」乃至涅槃三法具足，法亦不多，亦名秘密藏，盖诸经赴缘不同故也。○二此历下结中。﹝智者疏﹞此历五味，论十法次第。﹝知礼记﹞云此历五味论十法次第者，问：「前约观明十法，自行化他，原始要终，实成次第，生起不乱。今历五味，但明诸部，具法多少，何名次第生起耶？」答：「前约观中，正论修证次第。今约教中，乃论用与次第。明其十法，随于部味次第被机。前之四味，但三但六。后至醍醐具八具十，岂非用与次第邪？应知前明诸教观法次第，今明观法随教次第，虽乃约修约用不同，而皆得名十法次第也。」○二约四下四教者。﹝智者疏﹞约四教则可解。﹝知礼记﹞通论则随真随中，各有十双。若别论者，三藏别就菩萨，唯有人法、慈悲福慧三双，以未断惑，故无真应等义，具如前说。例此通教，亦就菩萨而可别论真谛六双。以第七地去，誓扶余习，神通托生，双流化物，得有真应、药珠、冥显之义，二乘无此，故名为别。若其别教，行虽次第，而可就中明乎六义凡三、圣三，其相可见。法华前圆，亦只有六涅槃四数，皆知十双。然约重绝，不无进不，前历五味，已含教义，故云可解。○三故知下，结叹两意二，初结叹。﹝智者疏﹞故知十法，收束观教，结撮始终，商略大意，何观而不摄？何教而不收？意气宏远，义味深邃，前后有次第，粗细不相违，以释生起意也。﹝知礼记﹞观论此十，则因有愿行，果有力能。教论此十，则论法有始终，被机尽利钝。故禀教修观者，何莫由斯道也？商略，犹较量也。以此十义，较量一代教观，摄无不尽。该修德之极，故云意气宏远。彻性德之本，故云义味深邃。又横收四教，故云宏远。竖摄五味，故云深邃。人法至真应自行之前后，药珠至本迹化他之前后，缘了与智断。修性之前后三义为粗，六义为细，乃至八义犹粗，十义最细。此就略广以辩粗细，若以粗妙释粗细者，诸味纯杂，可以意得。○二问法下料简。﹝智者疏﹞问：「法华前教，同有六意，云何为异？」答：「华严六意，于利人成醍醐，于钝人成乳。三藏中三意，于利人密去，于钝人成酪。方等六意，于利人成醍醐，于钝人成生酥。般若六意，约利人成醍醐，于钝人成熟酥。若法华八意，于钝人成醍醐。」﹝知礼记﹞问意者法华之前，别论华严、方等、般若，同有六义，有异意否？虽问三味六意同异，答中委出酪味中三，及醍醐八。以五味中根有利钝，利人部部得入醍醐，钝者随味次第转改。故华严六义，高山王机，即入地住。穷子迷闷，见思全在，三藏但小，故无显露得大益者。若八万诸天，获无生忍，故云密去。二乘之人，方破见思，故但成酪。方等中六，有褒有贬，利者闻褒，即得圆益。小人被贬，冥入通门。般若中六，意在淘汰。利闻圆空，得不共益。声闻转教，密破尘沙。法华八意，调机已熟。开彼权门，即示实理。复废近迹，令见本身。钝人皆得一乘，利者复增圣道，涅槃同味，故略不言。但为捃拾，具说十双。于极钝根，亦获常益。故知四味，虽谈圆顿，机悟浅深，至第五时，益无差降。不禀山门，焉知一化机教之相。○第三解释三，初略标。﹝智者疏﹞第三解释者。○二人即下广释十，初人法三，初立。﹝智者疏﹞人即假名所成之人也。法即五阴能成之法。﹝知礼记﹞所言人者，阴中主宰也。略论四名，所谓我人、众生、寿者。具论十六，即于四上，加其十二。谓命者、生者、养育者、众数作者、使作者、起者、使起者、受者、使受者、知者、见者、言假名者，自无实体，但藉五阴和合而成。如揽五指，假名为拳，是则拳由指得，指非拳成，拳如于人，指如于法。能成是实，所成是假。此之假实，就大小教，辩常无常，小明人法，终归无常。大说假实，究竟常住，如藏通教，始从凡地，至有余涅槃，皆有假实。若入无余，身智既亡，假人安寄。若别圆教，三惑二死，尽净之时，人之与法，常住自在。假人，是尊极众生；实法，名常住五阴。以要言之，若云惑尽，人法永无。斯是小乘，亦称权教。若言惑尽，人法不灭，斯是大乘，亦称实教。凡言别圆初后知常，盖知人法，不可灰断，藏通反是，故曰不知。又复应知假人之号，多从依正实法而立。如世人称谓，或从形貌，或从德业，即正报实法立名也。或从住处，或从统摄，即依报实法立名也。今观世音为假名者，观是观智，世音是境，此是自他正报，岂非实法？但以名为观世音菩萨，故判属人。普门既是此人所乘，故判属法。若云普门法王子观世音者，即须却判普门属人，观音属法。盖由今品以观智目人，是故释义，皆用智慧而对人也。须知观智，体是实法，既以观智目人，则九双中，悲、慧、真、药、冥、实、本、了、智，皆是实法。目其假人，于今知已，释下诸文，则皆可见。○二此之下释二，初总示二，初示通凡圣。﹝智者疏﹞此之人法，通于凡圣。﹝知礼记﹞虽漏无漏，偏圆因果，优劣不同，而其假实，终无暂阙。○二若色下，各明假实二，初凡。﹝智者疏﹞若色受想行识，是凡鄙法，揽此法能成生死之人。﹝知礼记﹞庸常曰凡，弊恶曰鄙，即六道五阴，唯成分段生死人也。○二戒定下圣二，初示相。﹝智者疏﹞戒、定、慧、解脱、解脱知见，是出世法，揽此成出世圣人。﹝知礼记﹞既革凡成圣，即转五阴而为五分。三乘四教，虽权实异，皆能转阴而为法身，随位揽法，成其假人。○二故大下引证。﹝智者疏﹞故《大论》云：「众生无上者，佛是；法无上者，涅槃是。」﹝知礼记﹞妙觉极位人法二执究竟尽处，假名一千，皆成四德，名无上众生。依阴二千，一一四德，名无上实法。故偏小及圆因位，无非本性无上人法。但二执未尽，而其修得，不名无上耳。○二虽通下，委释二，初凡。﹝智者疏﹞虽通凡圣，不无差别。上中下恶，即成三途之人法。上中下善，即成三善道之人法。故有六趣阶差，若更细论，百千万品。﹝知礼记﹞善恶为因，人法是果，各论三品此约总示。其中别业，交互感果，非算数可及。○二圣人下，圣。﹝智者疏﹞圣人人法，亦复不同。若三藏有门，观众生我人，如龟毛兔角毕竟不可得。但有五阴之法，此即人空法不空。观此法无常，生灭不住，发生暖顶等位，即是揽方便之法，成似道贤人。若发真成圣，生方便有余土，揽法性色识等成彼土行人。﹝知礼记﹞性德人法，何尝改变。但以随机教门示观，致有小大共不共异，故于圣中分别其相。此二，初小三，初就有门释。即毗昙中人法观也。言人空法不空者，非全不破。实法，盖此门观行，破假人时未破五阴且云不空。以此二空，前后观故。而前后相，两途不同。若观假人，如兔角等。惑落见谛，即于修道，观阴无常。破彼思惑。若其人执，虽被穷逐，见惑不破，而更度入实法之中。于阴生见，即须观阴无常无我，破此见惑。故法空观，能破二惑。乃于节节，各有人法。若见惑未伏，即有漏人法。其能伏者，即方便人法。发真断结，及生有余，皆无漏人法。然小教中，不说生处。今约跨节，故生界外。如《大论》云：「出三界外，有净国土。声闻缘觉出生其中。」以大乘说，身智不灭，无漏业牵，生彼五阴。○二若空下，就空门释。﹝智者疏﹞若空门明有实法之体，揽此实法，得有假名之人，观三假浮虚，会入空平。暖顶即揽方便法，成似道贤人。若发真成无学，生方便土，揽法性五阴，成彼土行人。﹝知礼记﹞即成实中二空观也。揽阴成人，不同有门阴中求我三假浮虚。且异实法生灭，人既揽阴而有，观乃即法观人，从始至终，假实双破。言三假者，谓因成。相续相待，名不殊大，义归小乘。大观三假，生即不生，亦复无灭。令观三假，因缘和合，体性不坚，大若空华，此如云霭。由此观故，会入真空平等之道。○三余两下，例二门释。﹝智者疏﹞余两门人法，例此可知。﹝知礼记﹞亦有亦空门，即昆勒论之所申也。非有非空门，未见论来。有人言犊子阿毗昙申此门意，未可定用。然假人不有四门是同，唯论实法，四相有异。若毗昙明析色，存于邻虚；成实析色，破于邻虚；昆勒说色，亦有亦无。第四门意，例应双遣，然此四门，诠法虽殊，谛理是一。若不得意，四门成诤。故《大论》云：「若不得般若方便，入阿毗昙，即堕有中，入空门即堕无中。」又大师云：「数存邻虚，论破邻虚，此与邪无相滥等。若得意者，色若粗若细。」总而观之，无常无我，破于见爱，得入空平；双亦双非，语似中道，理只在空。但能从容，会入空理，节节人法，例前可知。○二摩诃下衍三，初明体空通三教。﹝智者疏﹞摩诃衍中明人法者，亦不言人空法不空，亦不言体有假用。但观假名阴入等，性本自空。故《大品》云：「色性如我性，我性如色性。始从初心，终于后心，常观人法俱空。」故《大论》云：「菩萨常观涅槃行道。」﹝知礼记﹞不言人法空不空者，异彼毗昙，观人空时，未破实法；不言体有假用者，异彼成实，揽实法体成假人用。但观人法本自不生，今亦无灭。色是五阴之首，我是十六之初，故各举一以例其余，人法即空故曰如也。观此二空始因终果，若人若法，不生不灭，名为涅槃。常修此观以行正道，应知《大品》谈空义含深浅何者？若钝根者谓但空有，即入偏空证其通理；若利根人一闻于空，知空二边名见中空，属后二教。又此中空复分二种：离边而解，此当别理；即边而解，乃属圆理。如来巧智善谈于空，能被三根断证不等。又复应知，彼经空义虽通三教，今之人法非前二种，唯用最后即边之空，净其二执成圆假实。若不尔者，非今人法。○二以观下明缘了通别圆者。﹝智者疏﹞以观人空，即是了因种子者。论云：「众生无上者佛是，佛者即觉，觉是智慧。始觉人空，终觉法空，故知观人空是了因种也。」﹝知礼记﹞前明二空未明缘了，意虽在圆，通人有分。今约二空，明二佛性，故在圆别，不涉通门。今文既以观人法空，明二因种。一言于空须分二种：若毕竟空，观于人法，显圆二因；若次第空，观于人法，即别二因。文以无上人法为缘了种，亦须善别百界假实。为佛涅槃，斯为圆观，若唯佛界，故属别也。文意在圆，别人有分，释此为二，初了因中。以观人空，即了因种者。大乘空观荡情显德，今经既以智慧目人，故人执空则智人显，况观本空乃显本智。本智即是性德了因，故引论文果佛为证，则因果不二，修性一如。故知今文正明圆观，言始觉人，空终觉法空者，人是觉智，不独自空人执，复能空于法执。虽云始终，非次第观。此由大乘观性相二空，破生法二执，显真俗二谛，观虽不次说有始终故也。如《大本》疏》云：「真谛即法空，俗谛即生空，俗假真实。」《辅行》云：「若有性执，世而非谛，破性执已，乃名世谛。」故云世谛破性，性执破已。但有名字，名之为假，假即是相，为空相故。观于法性，观理证真，名真谛破相，空非前后二谛同时，为辩性相前后说耳。思之思之！不见此意徒谓即空。（上皆《辅行》）此明觉智一念之中空人法执，有始终义，勿迷此语定判属别说。时非行时，斯之谓也。○二缘因中。﹝智者疏﹞观法空是缘因种者。《大论》云：「法无上者涅槃是，以生死阴断涅槃阴兴。」《大经》云：「因灭是色获得常色，乃至识亦如是。」《大品》云：「菩萨行般若时，得无等等色，无等等受想行识。」当知涅槃是无上法也，揽此法成无上之众生，号之为佛。故知观法空，是缘因种也。﹝知礼记﹞观法空即缘因种者。由觉智故法执既亡，五阴清净，乃以净阴而为缘因。况了本空乃阴本净，本净之阴名性缘种，故引《大论》《大经》极果法空，及《大品》真因法空，以显缘因相。当知真因极果，既十界圆融，则百界五阴皆无上之法，揽此等法称之为佛。若以三千言之，则众生一千皆佛之假名，阴土二千皆佛之实法。故荆溪云：「三千果成，咸称常乐。」又云：「一佛成道，法界无非此佛之依正。修德既尔，性德本然。」问：「文中缘了，[立+立]云种者，其义何耶？」答：「夫言种者，凡有二义：一敌对论种，如三道是三德种。二类例论种，如缘了是智断种。性德法身为修德法身种，此二皆取能生之义也。若以二空为种即类例义，若以二执为种即敌对义，今文既云观人法空即缘了种，是类非对。若就觉智，观于二空为二因种，则取修二类于果二。若就性德本自二空，为二因种，则取理净类于已净。故圆论性种有对有类，别无对种，学者审思。圆教反是，学者思之。」○三以观下，明即离唯圆顿二，初约六法示三因二，初引经标即离。﹝智者疏﹞以观人法空即识三种佛性，故《大经》云：「众生佛性不即六法，不离六法。」﹝知礼记﹞众生佛性者，性德三因也。六法者，五阴神我也。斯盖本觉常寂常照常非寂照，寂是缘因，照是了因，双非是正因，此三于六不即不离，乃不思议不生不灭之六法也。立门既妙，故别初心，不能造趣。○二不即下，据理明即离。﹝智者疏﹞不即者，此明正因佛性非阴非我。非阴故非法，非我故非人，非人故非了，非阴故非缘，故言不即六法也。不离六法者，不离众生空而有了因，不离阴空而有缘因，故言不离六法也。﹝知礼记﹞正因不即者，正非寂照，故不即一切。迷时不即我阴人法，解时不即修中缘了，良以始终无变改故也。缘了不离者，性德二因，既当而寂而照。寂是百界实法，照是百界假人。此之假实，能迷能解。迷故举体，而为一界假实。即非局而局，是故二因不离六法。若即迷成解，转成修中缘了，破于二执，显本寂照百界假实，名为二空即非遍而遍，故云不离众生空，而有了因。不离阴空，而有缘因。结云：不离六法者，不动我阴，而成二空故也。只一觉性，具三种德，名为三因。即三而一，即一而三，非一非异，不纵不横。欲彰秘藏，绝乎思说，故对六法，言非即离。人见文中，正因不即，缘了不离，不达妙旨，分对而已。应知一王一数，一根一境，随迷随解，从因至果，但趣举一，皆名佛性不可谓是，不可谓非。故云不即六法，不离六法，亦名一念，即空假中，中故不即空假故不离。义非异途，故此观唯属圆教。○二佛从下，约三性明分证。﹝智者疏﹞佛从初发心，观人法空，修三佛性，历六即位，成六即人法。今观世音，未是究竟之人法，即是分证之人法。﹝知礼记﹞言佛从者，欲对观音明分满故。佛于三性六即究满，良由初心，能以三观，观于六法。应知三性，即是性中三德三观。初发心时，须于性三，起于修三。六位虽殊，三性无别，是则六即，皆是无上人法。故下结云：二番问答，是分释无上人法也。○三前一下，结文有二，初结指经文。﹝智者疏﹞前一番问答，是分释无上之人，称观世音，后一番问答，分释揽无上之法，故称普门。○二当知下，结归题目。﹝智者疏﹞当知人法因缘故，故名观世音普门也。﹝知礼记﹞可见。○二慈悲，三初标示。﹝智者疏﹞二释慈悲者，悲名愍伤慈名爱念。愍故拔苦，念故与乐。○二菩萨下，解释二，初约四誓论功二，初明须誓三初须誓意。﹝智者疏﹞菩萨若但起慈悲心不牢固，故须发弘誓，加持使坚。﹝知礼记﹞所言慈悲，弘誓者简于凡小，无誓慈悲，显今菩萨有誓慈悲。○二譬如下，举喻显。﹝智者疏﹞譬如工匠造物节廨，虽复相应，若无胶漆，则有零落。﹝知礼记﹞慈悲摄生，如节廨合，无誓胶漆，拔与不长。○三誓愿下牒，喻结。﹝智者疏﹞誓愿如胶，亦复如是。○二悲心下，示运心二，初二誓明悲。﹝智者疏﹞悲心愍伤，拔于世间苦集因果兴两誓愿，所谓众生无边誓愿度，烦恼无量誓愿断，此两誓愿，从大悲心起。﹝知礼记﹞今既通示世间之言，兼两三界，后出世间，亦当例此。○二以慈下，二誓明慈。﹝智者疏﹞以慈爱故，欲与道灭，出世因果之乐，兴两誓愿。所谓法门无边誓愿知，无上佛道誓愿成，此两誓愿，从大慈心起。﹝知礼记﹞前拔苦中，果重因轻，故先拔重。今与乐中，因显果密，故先与显。斯是菩萨，利物之心，则与声闻，知苦断集，慕果修因不同故也。若璎珞中，明四誓云：「未度苦谛，令度苦谛；未解集谛，令解集谛；未安道谛，令安道谛；未得灭谛，令得灭谛。」彼经所立，四皆利他。今文所列，三通自行。应知语有自他，意必双具。○二但前下，约四教辩相。﹝智者疏﹞但前明人法，凡圣不同，今辩慈悲，大小亦异。﹝知礼记﹞以其立誓，须依四谛，若不依谛，名为狂愿。何者？四既称谛，则能审实迷解之相，苦乐之际，依此起誓，方有拔苦与乐之理。傥于法不谛，徒兴与拔之心，终成狂简之愿。此有二，初例前科。○二若三下，明四教依谛立誓。﹝智者疏﹞若三藏行人，观分段生老病死八苦，即起誓愿：众生无边誓愿度。若观分段颠倒结业，而起誓愿：烦恼无量誓愿断。欲令众生观此因果，无常生灭，念念流动，修于道品，即起誓愿：法门无量誓愿知。若观真谛，无为之理，即起誓愿：无上佛道誓愿成。如此慈悲，缘有作四谛所起也。﹝知礼记﹞须知权实，各有事理，故以四教明乎谛相、生灭、无生、无量、无作，皆明菩萨依之起誓初三藏。此教为于迷真重人，说世出世二因二果，不即真理故互生灭菩萨观此。兴有作誓，有生可度，有惑可断，有法可知，有佛可成，四皆有作谛使然也。问：「三藏所谈，灭非真谛，今文依灭，起第四誓，那云真谛无为理耶？」答：「灭谛之体，是二涅槃，虽非真谛，能冥于理。故云因灭会真，道是灭因，苦集违理，佛既契真，故成佛誓，观真而发。」○二复次下，通教。﹝智者疏﹞复次通教，观老死八苦，如幻如化，众生颠倒，谓为真实，即起誓愿。观贪恚痴等，如幻如化，众生颠倒，为之受恼，即起誓愿。观即色是空，即识是空，即贪痴等是空，非色灭空，色性自空，空亦不可得，而众生不能即色是空，即起誓愿。又观涅槃，若有一法过涅槃者，我亦说如幻化，而众生谓有佛道可求，即起誓愿。是约无生四谛，起慈悲誓愿也。﹝知礼记﹞所拔所与，二因二果，大同前教，但以此教所被之机，迷真轻故。事皆即理，四[立+立]如幻，不生不灭。所谓苦无逼迫相，集无和合相，道不二相，灭无灭相，观此四谛而起四誓。谛既如空，誓亦如幻，言若有一法过涅槃等者。《大论》第五十，先引经云：「诸天子心念，应何等人，听须菩提所说。须菩提知诸天子心念，语言如幻人听法，无听无闻，无知无证，乃至云佛亦如幻化，涅槃法亦如幻化。」论释云：「一切众生中佛第一，一切法中涅槃第一，闻是二事如幻惊疑。谓须菩提错说，为听者[忏-千+吴]，是故更问须菩提。须菩提言：『以二法皆从妄法生故，法属因缘，无有定实。』须菩提作是念，假令有法过胜涅槃能令如幻，何况涅槃！」○三别教。﹝智者疏﹞别教观假名之法，森罗万象，应须分别，导利众生。那得沈空取证，观此苦果，非止一种，即起誓愿。无量之苦，由无量集，集既无量，治亦无量，灭亦无量。如此誓愿，缘界内外苦集因果，无量四谛，而起誓愿也。﹝知礼记﹞此教为迷中重者，虽谈无作，果不通因。故初发心，但依无量所诠森罗万像之法，皆为迷于如来藏性而起。然此藏性，虽不具九，而能随缘变造诸法。性随染缘，则起世间无量苦集。性随净缘，则起出世无量道灭。故妙玄明别教如来藏者，名为妙有，为一切法，而作依持。从是妙有出生诸法等，但由苦集，定能为障。故须别缘道灭，对而翻之。先以生灭四谛，伏于通惑；次以无生四谛，断于见爱；中以无量四谛，破于尘沙；后以无作四谛，断于无明。此四四谛，在于别教，皆名无量，故云缘界内外苦集因果，无量四谛而起愿也。所以然者，盖知一切迷解之本，皆是佛性。性无量故，谛称无量。前教不尔，故不受名。圆教虽有无量之义，三皆即实，故云无作。○四圆教二，初示四誓二，初明誓相。﹝智者疏﹞圆摄（编者注：按大正藏《观音玄义》，「摄」字当为「教」字。）观法界圆融，本非违非顺，非明非闇。无明闇故则违，违之则有苦集因果；智慧明故则顺，顺之则有道灭因果，缘此违顺因果，而起慈悲。﹝知礼记﹞法界者，即十法界也。圆融者，总论百界，别语三千。既生佛依正，互具互遍，故曰圆融。非违等者，以性夺修，千法皆性，何修不泯？破戒比丘，不入地狱，清净行者，不入涅槃。岂唯地狱涅槃即性，抑亦破戒净行非修。非违非顺，泯苦灭也；非闇非明，泯集道也。无明闇故则违等者，上示全修即性，是故俱非。今论全性起修，是故俱立。荆溪云：「性无所移，修常宛尔。」既观不违而违，故起悲愿拔其二苦。既观非顺而顺，故起慈愿，与其二乐。由知法界圆融，故非违顺，亦由法界圆融，故有违顺。有违顺，故起誓，非违顺故无缘。○二譬如下，明无缘二，初喻。﹝智者疏﹞譬如磁石，不作心想，任运吸铁。﹝知礼记﹞不得前意，此喻莫销。○二令此下，法。﹝智者疏﹞令此慈悲，不作众生，及以法想。任运拔苦与乐，故名无缘慈悲也。﹝知礼记﹞正以三慈，分缘无缘。若依生法，则缘有空。心若即中，方绝缘念。以绝念故，乃能周遍法界，任运与拔。《大经》十四梵行品初云：「慈有三种：一缘众生，二缘于法，三者无缘。众生缘者，缘一切众生，如父母亲想。法缘者，见一切法，皆从缘生。无缘者，不住法相，及众生相。」《大论》二十亦云：「慈有三种：众生缘者，谓缘十方无量怨亲中人。法缘者，谓缘无漏罗汉、支佛、诸佛圣人，破吾我相，但观四缘，空五众法。无缘者，不住有无，唯诸佛有。」此与涅槃文意大同。又《大论》第五明悲，亦有众生等三。故知将三慈悲，以对三谛，义甚显了。今从胜说，但云无缘。若得无缘，必具生法。○二菩萨下，明六即。﹝智者疏﹞菩萨从初发心，修无缘慈悲，历六即位。今此观音，是分证慈悲。﹝知礼记﹞皆由理具，方有事用。今全理慈，起修德五。而观世音，未臻究竟，犹处分真，欲令众生知理慈悲，修成五即。故兴两问，以生二答，槌砧相扣，器诸淳朴。○三若前下，结归二，初结指经文。﹝智者疏﹞若前一番问答，明无缘大悲拔苦，一心称名，即得解脱。后一番问答，从无缘大慈普门与乐，皆令得度。○二故知下，结归题目。﹝智者疏﹞故知以大慈大悲因缘，故名观世音普门也。﹝知礼记﹞可解。○三福慧三，初标示异名。﹝智者疏﹞三释福慧者，亦名定慧。﹝知礼记﹞福中之胜，不过于定。举胜摄劣，则五度备矣。○二定名下，依名释义二，初明二法功能四，初定慧之功。﹝智者疏﹞定名静爱，慧名观策。《大论》云：「定爱慧策。」﹝知礼记﹞静爱观策者，由寂静故能爱摄诸行，由观照故能策进诸行。爱而不策，则生凝滞之心；策而不爱，则成散越之慧。爱策具足，方有趣果之功。○二寂照下，福智之德。﹝智者疏﹞寂照之智，无幽不朗，如明镜高堂，福德禅定，纯厚资发，如明灯净油。﹝知礼记﹞寂照之智者，即权实二智也。无幽不朗者，即无三惑之暗也。福德禅定，必含诸度，及大小诸禅，以福资智，如油助灯也。○三亦称下，目足之称。﹝智者疏﹞亦称为目足备得，入清凉池，池即涅槃。﹝知礼记﹞清凉池即涅槃者，涅槃必须三德具足，极在妙觉分通初住。○四涅槃下，庄严之名。﹝智者疏﹞涅槃称为二种庄严，庄严法身。﹝知礼记﹞二严属修，法身是性。性有阙具，故使二修，有真缘之异，如下所辩。○二释此下，约四教解释二，初明四教。﹝智者疏﹞释此定慧，自有多种。三藏以无常观理为慧，以事中诸禅定为福，以定资慧，发真无漏。天然之理，名为法身。若通教但以体法，异于析法尔。若别教以缘修智慧，与诸禅定，助开中道法身也。圆教以实相观为慧，实相寂定为福，共显非定非慧之理，名实相法身。﹝知礼记﹞三藏菩萨，虽云观理，伏而未断。且举诸禅，实兼余度，发真必在三十四心。若通菩萨，体法巧慧，理度助之。因即发真，至佛方竟。别人虽信能造之心，即是佛性，性不具九，为惑所覆。故须别缘，真中二理。破通别惑，是故名为缘修智慧。乃以俗谛诸禅三昧，助显法身。圆谈性恶了惑实相，即为能观，名实相观。定亦如是，名实相定。复以实相，名所显身，即一而三，名定慧身；即三而一，同名实相。若昧性恶，何预初心。○二今圆下，示圆六即。﹝智者疏﹞今圆教菩萨，从初发心，修此不二定慧，历于六即。﹝知礼记﹞如文。○三观音下，结指经题二，初指经文。﹝智者疏﹞观音所以用智光照苦者，苦是颠倒迷惑所致，智慧是破惑之法，故智慧能拔苦。《华严》云：「又放光明名智慧，又放光明名无恼。」《思益》亦然。《请观音》云：「普放净光明，灭除痴闇暝。」故知前问答，应机拔苦，是从慧庄严以得名。后问答，住首楞严普现色身，不起灭定。现此威仪，安禅千偈，赞诸法王。故知普门示现，从福德受名。﹝知礼记﹞言智光照苦者，经无此文，而有其义。无量众生遭苦称名，菩萨即时观其音声，皆得解脱。观是智照，照即光也。观音妙智，即是众生三道之体。众生迷故，颠倒乃生。观音照之，解脱斯在。频引三经放光文者，若非色者，安得云放？若定是色，那名智慧？故知色心，其体不二。色性即智，智性即色，岂惟光然。一切色然，普现色身，义准可识，又岂独果事。实存因理，良由理具。方有事用。○二良以下，结归题目。﹝智者疏﹞良以福慧因缘，故名观世音普门也。○四真应三，初标名示义。﹝智者疏﹞四释真应者，真名不伪不动，应名称适根缘，集藏名身。﹝知礼记﹞二身皆有集藏之义，真集一切智慧，藏于一心；应集一切神通，藏于一色。色心不二通慧一如，唯色唯心，斯之谓也。○二若契下，对拣是非二，初约法示三，初法。﹝智者疏﹞若契实相不伪不动之理，即能称机而应。﹝知礼记﹞实相之体，即是法身。能契之智，即自受用报。此二于今，皆名真身。法报既冥，则能称机起胜劣等应。○二譬如下，喻。﹝智者疏﹞譬如揽镜像对即形。﹝知礼记﹞揽镜譬证真，即形譬起应。○三此之下，结。﹝智者疏﹞此之真应，不得相离。﹝知礼记﹞三千俱体为真，三千俱用为应，此之真应，方不相离。无谋之说，义显今宗。诸家所谈，难逃作意。○二若外下，就人简二，初简小外。﹝智者疏﹞若外道作意修通，虽能变化，譬如瓦石，光影不现，岂可以此为应？尚未破四住，显偏真理，那忽有中道真应？若二乘变化修通所得，此亦非应，譬如图画，作意乃成，了不相似。﹝知礼记﹞根本有漏禅境不明，纵少现通，不能益物。此简非应，尚未下，简非真也。若二乘等者，且举二乘，必兼两教，及二菩萨。准妙玄意藏通二教，皆是作意神通，以须灰灭。无常住本，不能起应。若别接通，别惑未断，亦不得应。纵令赴物，皆名粗应。若别初心，亦不能应。初地初得三观现前，证二十五王，三昧法身清净，无思无念，随机即对，是不思议妙应也。○二大乘下，示圆人二，初明二身。﹝智者疏﹞大乘不尔，得实相真。譬得明镜，不须作意，法界色像，即对即应。如镜写像，与真不殊，是时乃名真寂身应。﹝知礼记﹞得实相真者，正语圆住。义该别地，与真不殊者，名质为真圣人应像。同机体质，已证众生本觉之性。用机百界应百界机，体本不二，安得少殊？○二菩萨下示六即。﹝智者疏﹞菩萨从初发心，历于六即。○三今经下，结指经目二，初指经文。﹝智者疏﹞今经前问答，明于真寂而不动，法界大益，观音从真身得名。后问答，明随机广利，出没多端，普门是从应身得名。○二良以下，结题目。﹝智者疏﹞良以真应因缘，故名观世音普门也。○五药珠三，初标名示教。﹝智者疏﹞五释药树王身。如意珠王身者，药王疗治苦患，出柰女经。珠是如意之宝。﹝知礼记﹞柰女经者，具云佛说柰女只域经一卷。柰女，即维耶离国梵志家，柰树所生，颜色端正，宣闻远国。因蓱沙王往娉，后生一男，名曰只域。生时手把针筒药囊，至年八岁，广通医术，遍行治病。后逢小儿担樵，只域视之，悉见此儿五脏肠胃，只域心念本草经说：有药王树，从外照内，见人腹脏。此儿樵中，得无有药王树邪？即往问儿卖樵几钱？儿曰：「十钱。」便雇钱取樵，下樵置地，闇冥不见腹中。只域思惟，不知束中何所为是药王。便解两束，一一取之，以著小儿腹上，无所照见。辄复更取，如是尽两束樵。最后有一小枝，裁长尺余，试取以照，具见腹内。只域大喜，知此小枝，定是药王。悉还儿樵，儿既得钱，樵又如故，欢喜而去。只域于国遍治病人，皆以药王照视，悉见病本，然后治之，无不愈者。今取譬真身拔苦，如药王之治病也。珠是如意之宝者，如华严中，得摩尼珠，十种莹治，能雨众宝。今取譬应身与乐，如摩尼之雨宝也。○二广历下，约教辩能二，初略指三。﹝智者疏﹞广历诸教，明治病得宝。﹝知礼记﹞随教浅深，益物广狭，以明治病得宝之相。○二今约下，广明圆二，初释二身二，初药树身二，初喻。﹝智者疏﹞今约圆教明者，如《华严》云：「有上药树，其根深入，枝叶四布，根茎枝叶，皆能愈病，闻香触身，无不得益。」﹝知礼记﹞根深，喻真妙。四布，喻应广。示理行果教，如根等次第。信行修四，如闻获益。法行修四，如触获益。○二菩萨下，法。﹝智者疏﹞菩萨亦如是，大悲熏身，形声利物，名大药王身。﹝知礼记﹞今品初段，专明拔苦，即是大悲熏于真身，与治病义齐也。形声利物，且就通说。若据经文，须在冥益，不以形声，合前闻触，意亦在兹。○二又如下，珠王身二，初喻。﹝智者疏﹞又如如意珠，能雨大千珍宝，随意而不穷不尽。﹝知礼记﹞如文。○二菩萨下，法。﹝智者疏﹞菩萨大慈熏身，与众生乐，名如意珠王身。﹝知礼记﹞即以大慈熏于应身，普令得乐，与宝义同也。问：「大悲熏真，其相如何？」答：「真是妙智，能破妄惑；悲名愍伤，能拔他苦。同是法身，一清净用耳。欲彰照理，有利他益，故立拔苦之悲，熏于破惑之智，即显有悲之智，普除众生妄惑之苦，例于大慈熏应与乐。同是法身一自在用，一用二能，故有能熏所熏之义。良由应身，本是自行证得之法，以慈熏故，方遍益他，然则慈心非不熏真，悲心非不熏应，真身非不与乐，应身非不拔苦。欲令易解，是故经文。寄两问答分别说也。」○二此亦下，辩六即。﹝智者疏﹞此亦约六即判位。﹝知礼记﹞博地已具治病雨宝二种之理，与佛不殊，名字已上随浅随深，能治能雨。○三就前下，结指经目二，初指经文。﹝智者疏﹞就前问答，遍救幽畑苦难，此从药王身以得名。从后问答，称适所求，雨实相雨，得涅槃乐，此从如意珠王身以得名。○二故知下，结题目。﹝智者疏﹞故知二身因缘，名观世音普门也。○六冥显三，初释名。﹝智者疏﹞六释冥显两益者，冥是冥密，显是彰露。○二大圣下，辩相二，初明二益三，初示相。﹝智者疏﹞大圣恒以二益，利安一切，而众生及以下地，日用不知。﹝知礼记﹞大圣常以真智冥熏妙色显被，无明隔故益而不知。○二譬如下，举譬。﹝智者疏﹞譬如日月照世，盲虽不见，实荷深恩。﹝知礼记﹞两曜，喻二益。盲者，喻无明。凡小全在，下地分隔，眼瞙既有厚薄之殊，故不见之相，不可一揆。○三故药下，引证。﹝智者疏﹞故药草喻云，而诸草木，不觉不知，只同是一地。下品不知上品，冥显两益。如文殊不知妙音神力所作，以不知故，名为冥益。﹝知礼记﹞三草二木，而皆不知一地一雨，下不测上，亦通圆人，故引妙德不知妙音。言以不知故，名为冥益者，此明二身于不知者皆称冥益，即彰真应。于其知者，皆称显益，发智见理，于真显益，见身不识，但荷冥利，真冥应显，可以意思。○二此亦下，明六即。﹝智者疏﹞此亦约六即判位。﹝知礼记﹞理同极圣，此则不论。名字即人所有智行，兼他之益，彼七方便，受而不知，况内外凡。二益非薄，皆知即性，故离我能。○三若就下结指二，初指经文。﹝智者疏﹞若就前问答，不见形声，密荷深祐，名为冥益。圣人之益，虽不可知，圣欲使知[虫+昆]虫能知。如后问答，亲睹色身，得闻说法，视听彰灼，法利显然。﹝知礼记﹞前论真应，各有冥显，斯为尽理。今以人法，别对二益，且随文尔。○二故知下，结题目。﹝智者疏﹞故知观音，从冥益得名，普门从显益得名，以冥显因缘，故名观世音普门也。○七权实三，初释名。﹝智者疏﹞七释权实者，权是暂用，实非暂用。﹝知礼记﹞暂用则权宜，非暂则究竟。○二略言下辩相二，初泛明三种二，初总示三种。﹝智者疏﹞略言权实，则有三种：一自行论权实，自观中道为实，二观为权。二就化他论权实，他根性不同，或说权为实，说实为权，不可定判，但约他意，以明权实也。三自行化他合明权实者，若自观三谛，有权有实，皆名为实，化他随缘，亦有权有实，皆名为权。﹝知礼记﹞即唯自唯他，及自他共，以诸经论所谈权实，其相不同。或言自行有权有实；或许化他，有权有实；或经论说自行之法，皆名为实，化他之法，皆名为权。是故今家凡论权实，须明此三。若不然者，禀学之徒，则不尽知权实之相，于诸经论，不免生疑。复应了知，权实法相，或约理事，或约理教，教行缚脱，因果、体用、渐顿、开合、通别、悉檀，皆通自他，及自他共。今以中观，对于二观为权实者，似用因果而辩三番，自修三观，为自行权实。若约化他，但随他意，四悉适时，不可定判。若第三番，自行三观，有权有实，以顺智故，只称为实；化他之法，虽有权实，以顺情故，唯称为权。○二用此下，遍历诸教二，初略指四教。﹝智者疏﹞用此三义历四教。﹝知礼记﹞随教浅深，明理事等，约自约他，及自他共义皆不阙。○二复就下，明圆六即。﹝智者疏﹞复就自行权实，明六即判位。﹝知礼记﹞六通三教，即唯在圆，复就自行，明六权实，从因至果，义便故也。○二寻此下，别用第三。﹝智者疏﹞寻此品意，是明自行化他论权实。﹝知礼记﹞前番问答有权实，七难二求在权，永离三毒是实。以由大士，用于自行一心三观，观其音声，今皆解脱，故都判为实。后番问答，十界身说，显有权实。以是大士，随差别机，示种种应，故都判为权。此乃判于自行化他，以为权实，无第三番，如何分经两段而对权实。○三前问下，结归二，初结指经文。﹝智者疏﹞前问答，从自行化他之实智益物；后问答，从自行化他之权以益物。﹝知礼记﹞前后皆云自行化他者，简异单自行，单化他权实，意云前番是自他相对之实，后番是自他相对之权。○二故知下，结归题目。﹝智者疏﹞故知权实因缘，故名观世音普门也。○八本迹三，初名义。﹝智者疏﹞八释本迹者，本名实得，迹名应现。﹝知礼记﹞《净名玄义》云：「所言本迹者，本即所依之理，迹是能依之事，事理合明，故称本迹。］譬如人依住处，即有行往踪迹也。住处是所依，能依之人，有行往之迹。由处有迹，寻迹得处，当知若高若下，实得皆本。若高若下，应现皆迹。○二若通下解释二，初通凡渐。﹝智者疏﹞若通途作本迹者，世智高凡夫，本意难测，乃至别教本迹。﹝知礼记﹞世智高者，诸有施作，但见踪迹，莫知本意。二教贤圣，至别似位。本所证得，下位焉知，节节皆可通论本迹。○二局圆圣二，初局分满二，初略示。﹝智者疏﹞若圆教无始发心，初破无明所得法身者，名之为本。垂形百亿，高下不定，称之为迹。﹝知礼记﹞的论其本，须破无明，证法身体所垂之迹，或九界身，或现八相。○二若一下简判二，初简一往。﹝智者疏﹞若一往判真应，多用上地为真为本，下地为应为迹，地地传作此判，真本唯据于高，应迹唯指于下。此义不可。○二今细下，取细明二，初约义明二，初明本迹通高下。﹝智者疏﹞今细明本迹，则与真应异。本是实得，始坐道场，及初住所得法身，即是其本迹为上地之佛，及作上地菩萨。悉名为迹，不可以上地高故，称之为本，始得初住目之为迹。﹝知礼记﹞若知四句释之方尽。一本下迹高，初住法身，迹为八相。上位菩萨八相，元是妙觉威仪，故云迹高。二本高迹下，妙觉法身，迹为下地，及九界相。三俱高，妙觉法身，迹为八相。四俱下，初住法身，迹为九界。中四十位，本迹高下，可以意知。○二何以下，明实得辩是非。﹝智者疏﹞何以故？实不得上地，上地非本；实得下地，下地非迹。○二故寿下，引文证。﹝智者疏﹞故《寿量》云：「随自意，随他意，是本迹意也。」﹝知礼记﹞自意是本，他意是述。○二就本下，通六即。﹝智者疏﹞就本迹明六即。﹝知礼记﹞五位本迹，理皆具足。○三就前下结归二，初指经文。﹝智者疏﹞就前问答，不可说示，但冥祐前人，从本地得名。后问答，殊形异状，应现度脱，从迹地得名。﹝知礼记﹞前以实本益他，后以垂迹益他。○二故知下，结题目。﹝智者疏﹞故知本迹因缘，故名观世音普门也。○九缘了三，初标示名义三，初示名义。﹝智者疏﹞九释了因缘因者，了是显发，缘是资助；资助于了，显发法身。﹝知礼记﹞此之名义，修性皆然。○二了者下，辩流类。﹝智者疏﹞了者，即是般若观智，亦名慧行正道、智慧庄严。缘者，即是解脱，行行助道，福德庄严。﹝知礼记﹞类至极果，节节名异，其体不殊。○三《大论》下，引论释。﹝智者疏﹞《大论》云：「一人能耘，一人能种。」种喻于缘，耘喻于了。﹝知礼记﹞缘了之相，实同耘种，非此二力，性田不丰。○二通论下，依教解释二，初诸教皆具。﹝智者疏﹞通论教教，皆具缘了义。﹝知礼记﹞藏通义立，全乖性种。别教虽有，初心别修。唯有圆教，修性不二。虽云皆具，须辩此殊。○二今正下，克就圆论二，初克辩二因二，初明二种因果。﹝智者疏﹞今正明圆教二种庄严之因，佛具二种庄严之果。﹝知礼记﹞此中二因，且在修类。○二原此下，讨二种根本三，初总明性德。﹝智者疏﹞原此因果根本，即是性德缘了也。此之性德本即有之，非适今也。﹝知礼记﹞前之因果，犹在修中，今穷其源，性具缘了。《净名》云：「一切众生本涅槃相，不可复灭，本菩提相不可复得。」《起信论》明真如二德，谓如实空，如实不空，当宗明三千即空，三千即假，皆是性德缘了文也。○二《大经》下，别引文释二，初证释了因。﹝智者疏﹞《大经》云：「一切诸法，本性自空，亦用菩萨，修习空故。」见诸法空，即了因种子，本自有之。﹝知礼记﹞不明三千，徒消一切。非空假中，莫辩自空。如实空性与一切染，本不相应。一切染者，不出三惑。自非本性，即空假中，岂能不应一切染邪？乃毕竟空为了因性，亦用等者，全性起修。方见本空。○二又云下，证释缘因。﹝智者疏﹞又云：「一切众生，皆有初地味禅。」《思益》云：「一切众生，即灭尽定。」此即缘因种子，本自有之。﹝知礼记﹞经云：「众生即菩提相，及涅槃相。」或谓理中独具佛德，今文众生，有初地味禅，及灭尽定，岂非性具天法声闻法邪？既具此二，余诸法界，那不具邪？又具二定者，从二习果，及报果说，岂不各具性相等邪？不以理具，而消此文，如何欲散，便是灭定，性德缘因，于兹验矣。○三以此下，依性立修。﹝智者疏﹞以此二种方便修习，渐渐增长，起于毫末，得成修得合抱大树，摩诃般若，首楞严定。﹝知礼记﹞以此二种者，性种也。方便等者，智行也。毫末者，类种也。由斯性类，修成智行，乃至二严。○二此一下，不论六即。﹝智者疏﹞此一科，不论六即，但就根本性德义尔。﹝知礼记﹞此科正意，但明理即，非论五位。○三前问下，结指经题二，初指经文。﹝智者疏﹞前问答，从了种受名。后问答，从缘种受名。﹝知礼记﹞明今二严，必有其本，故从二种受名。○二故知下，结题目。﹝智者疏﹞故知了因缘因，故名观世音普门也。○十智断三，初略标。﹝智者疏﹞十释智断者。○二通途下，广释二，初不二而二明智断二，初约通途明二德。﹝智者疏﹞通途意智，即有为功德满，亦名圆净涅槃。﹝知礼记﹞言通途者，此解兼别，以有为无为，对智断故。若唯圆说，苦集尚无作，智断岂有为？然名虽借别，其意唯在圆。以修妙三观，得成圆断功。因时立此能，至果须休息。故将无作行，暂立有为名。断德称无为，别从道后立。此犹教道设，是故曰通途。此文自二，初智德二，初列异名。圆净等者，智极故圆，惑尽故净。不生不灭，名为涅槃。○二言有下，释有为。﹝智者疏﹞言有为功德者，即是因时智慧，有照用修成之义，故称有为。因虽无常，而果是常，将因来名果，故言有为功德满也。﹝知礼记﹞智虽无作有断证功，故借别教，立有为称。因虽无常者，涅槃经中，因外道辈，执因是常，成无常果。佛用别教，以无常因，感常住果，而对破之。故因无常，犹在别教，将因等者，由惑未断，故起智照。一分惑灭，一分智忘，故智无常。既有照用，故名有为，果既惑尽，称理常住。更无为作，将因名果。故令智满，受有为名。○二断即下，断德二，初列异名。﹝智者疏﹞断即无为功德满，亦名解脱，亦名方便净涅槃。﹝知礼记﹞解脱者，不系名解，自在为脱。在染不染，名之解脱。方便等者，机生则生，是生不生。机灭则灭，是灭不灭。权示生灭，不被染碍。故此涅槃，名方便净。○二言无下，释断义二，初简小。﹝智者疏﹞言无为者，若小乘但取烦恼灭无为断，但离虚妄名为解脱。其实未得一切解脱，此乃无体之断德也。﹝知礼记﹞不知三种世间常住，谓烦恼灭。便无身心安能自在，名无体断。但于虚妄见思解脱，未得三千三谛自在。○二大乘下，明大二，初正示。﹝智者疏﹞大乘是有体之断，不取灭无为断，但取随所调伏众生之处，恶不能染，纵任自在，无有累缚，名为断德。指此名无为功德。﹝知礼记﹞妙觉三脱，名有体断。所言断者，任运断也。已有智德了三惑空，故处九道，恶自相离。众生之心，如涂胶手，捉物皆粘。诸佛之心，如净洗手，捉物不粘。已有智水，洗其胶故。致令净用，自然不著。此智断德，说有次第，用无前后。以三千法，究竟即空，名今智德；三千之法究竟即假，为今断德；三千之法，究竟即中，是法身德。道前道后，悉是一心，通教尚是双流，圆果岂当分隔。○二故净下，引证。﹝智者疏﹞故《净名》云：「不断痴爱，起诸明说。」又云：「于诸见不动，而修三十七品，爱见为侍，亦名如来种。乃至五无间，皆生解脱，无所染碍，名为一切解脱。」即是断德无为也。﹝知礼记﹞证有体断，见爱业报全体即是性恶法门。如富豪人，七宝家业，凡夫生盲，转动挂碍，为宝所伤。二乘热病，见是鬼虎，避走远去。圆人之眼，不盲不病，明见是宝，自在用与，非独不被损伤恐怖，而能以此自给惠他。于此证理，名为自给。以此利物，即是惠他。今之断德，正在惠他，此等皆由体达修恶，即是性恶，今明究竟体达位也。○二寂而下，约寂照简非德。﹝智者疏﹞寂而常照，即智德也。小乘灰身灭智，既其无身，将何入生死？而论调伏，无碍无染，灭智何所照寂？﹝知礼记﹞常住寂照，妙色妙心，方名智断庄严之相。小乘灰断，身智俱忘，将何永度众生？将何常照寂理？○二如此下，二而不二明三德二，初约即三明理极二，初明二三不殊。﹝智者疏﹞如此智断圆极，故法身显著，即是三种佛性义圆也。﹝知礼记﹞而寂而照，即是智断。非寂非照，即是法身。二德既穷，法身乃极，亦名究竟三种佛性。○二法身下，明因果无别二，初别示三法因果二，初法身隐显。﹝智者疏﹞法身满足，即是非因非果。正因满，故云隐名如来藏。显名法身，虽非是因，而名为正因。虽非是果，而名为法身。《大经》云：「非因非果名佛性者，即是此正因佛性也。」﹝知礼记﹞法身一德，体非因果而有隐显者，斯由缘了逆顺故也。缘了逆性而成惑业，故使正因非隐而隐，名如来藏，缘了顺性，而成智断，故使正因非显而显，名为法身。虽有隐显，体无增减。故《大经》云：「非因非果。」○二又云下，二德修性。﹝智者疏﹞又云：「是因非果，名为佛性者，此据性德缘了，皆名为因也。」又云：「是果非因，名佛性者，此据修得缘了皆满。」了，转名般若。缘，转名解脱，亦名菩提果，亦名大涅槃果果，皆称为果也。﹝知礼记﹞是因非果，复名佛性。佛是果称，岂非果法而为因种？是果非因，复名佛性。性是因称，岂非因法而为果德？不以修性缘了销之，此文安解。○二佛性下，总示三法因果二，初约义示。﹝智者疏﹞佛性通于因果，不纵不横。性德时名三因，不纵不横。果满时，名三德。﹝知礼记﹞前虽因果，互是互非，而皆称佛性。验知缘了，通因通果，又言佛性。非因非果，良以正因。不即我阴，故曰非因。缘了，不离我阴，故曰是因。不即，故一点在上；不离，故二点在下。是故性三，不纵不横。又正因不即智断，故曰非果。缘了，不离智断，故曰是果。不即，故一点在上；不离，故二点在下；是故果三不纵不横。故知妙三，贯通因果，方得名修性不二。○二故普下，引文证。﹝智者疏﹞故《普贤观》云：「大乘因者，诸法实相。大乘果者，亦诸法实相。」﹝知礼记﹞不达妙三，始终该互。普贤观文，如何可解？○二智德下，复就二符经文。﹝智者疏﹞智德既满，湛然常照，随机即应，一时解脱，断德既满，处处调伏，皆令得度。﹝知礼记﹞若匪智德常照，何能即称即脱？若非断德遍调，安得身说普应？○三前问下，结归二，初指经文。﹝智者疏﹞前问答，从智德，分满受名。后问答，从断德，分满受名。○二故知下，结题目。﹝智者疏﹞故知以智断因缘，名观世音普门也。○三问此下，贴文为证二，初约无文立难。﹝智者疏﹞问：「此十义名字出余经，那得用释此品？」﹝知礼记﹞揽乎别文立其总目，释题十义，名出余经。今经全无此文，何名揽别为总邪？○二答大下，约有义答通三，初明衍义众经共用二，初约法义明。﹝智者疏﹞答：「大乘义通，众经共用。﹝知礼记﹞大乘诸部，皆谈中道，故使义门，可以共用。○二若不下，以人师验。﹝智者疏﹞「若不许此者，『佛性』出《涅槃》，『五住二死』出《胜鬘》，诸师那得浪用，通众经耶？﹝知礼记﹞诸师说释诸大乘经，显理则须论佛性，指惑则莫非五住，岂以当经无文为责！○二此品下，以二问答贴义无亏。﹝智者疏﹞「此品在文，虽无十名，总将二问答，帖十义意，宛然可解。﹝知礼记﹞十种别名文虽不列，以二问答，总贴十义，明如目击，故曰宛然。○三今已下，别点句句证十义二，初结前有义，开后有文。﹝智者疏﹞「今已如前，今更别点句句来证十义者。﹝知礼记﹞前云在文无十名者，但无次第明示十名，若于品中散取诸句，则有文有义也。○二如文下，约句对义。﹝智者疏﹞「如文云：『以何因缘名观世音？』又云：『以是因缘名观世音。』即是据人名也。后文云：『普门示现。』即是明法也。『有如是等大威神力，多所饶益』，即慈也。『愍诸四众』，即悲也。欲知智在说，十九说法，即智慧也。『一时礼拜，得无量无边福德之利』，即福德也。『自在之业』，即法身也。何故尔？法身于一切得自在，智慧契此，故名为业。《寿量》云：『慧光照无量，久修业所得。』『威神之力，巍巍如是』，如是满足之名，即是真身也。普门示现神通力，即应身也。『游诸国土，度脱众生』，即药树王身也。『于怖畏急难之中，能施无畏』，即如意珠王身也。『福不唐捐』，即冥益也。三十三身，即显益也。现佛身，即实智也。现余身，即权智也。观音身即本，余身即迹也。又大威神力是本方便力是迹，闻是观世音菩萨名者，若有闻是品者，即证了因。功德不少，即缘因。不肯受，常舍行故，及即时观其音声，观即智，皆得解脱。种种调伏众生，八万四千发心等，是利益即断也。」﹝知礼记﹞自在之业，即法身者。真应二身，亦称色法，应则现色，真则冥法，名从所契，故曰法身。理具一切，一一融通，最自在也。业是德业，即智德也。真身契法，名自在业。巍巍，是重明高累之貌，高明如是，即满足也。此等理智相合，皆真身名义也。若运三业，无显应者，其福不失。须知密有与拔之功，即冥益也。常舍行者，毕竟空智，无所受著，故属智德。又以即观音声属智，皆得解脱为断，此彰二德，同时而用。应知句句证义，不独示其十义有文，亦显十重，二二互具。○四料简二，初别料简十，初简人法二，初问。﹝智者疏﹞第四料简者。问：「人对观音，法对普门者，方等有普门法王子。标于人名，此义云何同？」﹝知礼记﹞彼经具明十法王子，观世音法王子外，自有普门法王子。既以普门而名于人，今释普门，那定属法。○二答二，初立句二，初泛立四句。﹝智者疏﹞答：「此应作四句分别：人非法，法非人；人即法，法即人。﹝知礼记﹞句虽有四，义实唯二：不出相非及相即故。如此二义，皆通大小。今意在大，而论小乘即离句者，欲示名言，须将理定，所辩人法，若其不以二谛中道，甄其权实，但言即离，何能的显，今之相即？○二若约下，以部对句二，初明诸部人法即离四，初《华严》。﹝智者疏﹞「若约《华严》次第意，地前生死行人，未是实相之法，此法亦非彼人。若作不次第意者，人即实相，实相即人，人法不二也。﹝知礼记﹞彼经别教，缘实相法。修次第行，未能即以实相之法为观行人，是故人法互不相即。圆观不次，即以实相为观行人，是故人法更互相即。别则证道方即，圆则始终不二。○二三藏。﹝智者疏﹞「若三藏有门，明无假人，但实法，此法非人。若空门揽实法，成假人，人法两异。若其不离人论法，不离法论人此乃是二谛意非中道之人法也。﹝知礼记﹞此教有门，人如兔角故无，阴有生灭故实。此唯非句，空门两向，揽实为假，假实不同，名互非句，既不相离，复名互即。此教两门虽谈即离，人之与法，俱非中道。○三方等。﹝智者疏﹞「若方等对小明大，论人法者，明小，同三藏；明大，同《华严》。﹝知礼记﹞四教[立+立]谈，藏通唯二谛，别圆同《华严》。○四般若下例余。﹝智者疏﹞「般若、涅槃等例尔。﹝知礼记﹞般若荡相，钝谓但空，同前二谛。利分二种，同前别圆。涅槃四教，虽俱知常。初心用观，不无差别，藏通且须顺于二谛，别初心人，未即圆法。○二今方下，明难。属方等即句。﹝智者疏﹞「今方等中明普门者，即大乘意。○二今明下，通难三，初正约即句通难。﹝智者疏﹞「今明普门是法，何得有法无人？彼明普门是人，何得但人无法？此则人法互举，彼经标人，此处标法尔。﹝知礼记﹞今品前问答观音属人能观，所观岂非法邪？若后问答，既以普门为所证法，此法岂无能证人邪？方等既以普门目人，能目普门，岂可非法？论其大意，观音普门，皆中道法，随悉檀益，将何目人？唯圆始终，即揽实相，而为假人。○二例如下，傍取人物例显二，初以人显。﹝智者疏﹞「例如小乘，明身子智慧第一，余弟子各就余法门论第一。本以智慧断惑，发真无漏，余人无慧，那得入道！既得道果，果知有慧，但各举其初门，别称第一。○二譬如下，举物喻。﹝智者疏﹞「譬如刀刃断物，必藉于背，方有利用。诸数如刀背，慧数如刀刃。○三今普下，以人法互具结示三，初明法具人。﹝智者疏﹞「今普门义亦尔，但以缘因之法，当普门之名，何得无了因之人耶？○二若并下，明人具法。﹝智者疏﹞「若并从观音标名者，此则通漫。欲使世谛不乱，互举别名。○三如身下，以身为例。﹝智者疏﹞「如身具六根，但称为净眼净意，岂得无余根邪？」﹝知礼记﹞皆可见矣。○二简慈悲二，初简慈悲名相三，初明与拔同异二，初与拔相兼问。﹝智者疏﹞料简慈悲者。问：「若大悲拔苦，苦除即是得乐。大慈与乐，乐至即是拔苦。何意两分？」﹝知礼记﹞苦除即乐，如夕尽即晓；乐至苦除，如灯来闇灭。趣举一种，即有二能，何以慈悲而分两法？○二答通下，与拔不俱答。﹝智者疏﹞答：「通论如此，别则不然。譬如拔罪于狱，未施五尘，身虽免痛，根情未娱，此但拔苦，未名与乐。又如施五尘于狱，耳眼虽悦，不名拔苦，为从别义，各显一边，故别说尔。」﹝知礼记﹞一能兼二，此就通论。对境发心，实须别说，故举二喻，以彰别相。○二明喜舍阙具二，初问。﹝智者疏﹞问：「此中何意不论喜舍？」﹝知礼记﹞二答二，初不二是舍。﹝智者疏﹞答：「四无量心，名虽有四，但是三义。《大经》云：『忧毕叉，毕叉名舍。』舍者，两舍也。即是非慈非悲，不二之意，不二而二，即是慈悲。﹝知礼记﹞四无量心，舍无别体，奢摩他观体既是定，定能与乐；毗婆舍那观体既是慧，慧能拔苦。二观不一，即忧毕叉，亦名平等舍。故不二而二，则立慈悲；二而不二，即是于舍。今既明于不二，慈悲则已含舍。故不别立。○二喜者下，苦在阙喜二，初约法释。﹝智者疏﹞「喜名（编者注：按大正藏《观音玄义》，「名」字当为「者」字。），从乐生喜，初欲与乐，众生苦重，不能得乐，则无所可喜。若拔苦竟，即能得乐，还遂本怀，故乐后加喜。苦后无此，故不开喜。﹝知礼记﹞今明慈悲，是立誓愿，运慈与乐，生既苦重。即须运悲，二俱未遂，何喜之有？福慧满时，药珠功毕，方与众生，生乎庆喜。○二如阿下，引事例。﹝智者疏﹞「如阿输加王，七日应死，虽有五欲之乐，忧苦切心。又如一身少许痛恼，能夺一身之乐，故知苦重，不得乐也。」﹝知礼记﹞阿输加王，即育王弟，不归三宝，见兄饭僧，乃生嫌谤。育王见愍，设计劝之。王入温室，诈言已崩，策之绍位。方登御座，育王出怒，其罪当死，乃令七日受王五欲，使旃陀罗，逐日唱死。过已王问：「受乐否邪？」答言：「我闻几日当死，唯苦无乐。」王言：「沙门观念念灭，虽受供养，宁有著心。」阿输知已，出家修道得阿罗汉。少痛夺乐，近事可验。众生若此，故菩萨心，未生喜也。○三问禅下，明支等前后二，初约前后问。﹝智者疏﹞问：「禅支明喜在前，乐支在后，复云何？」﹝知礼记﹞今论四等，慈悲喜舍，慈能与乐，则乐前喜后，何故禅支喜前乐后？初禅五支，谓觉观喜乐一心；二禅四支，谓内净喜乐一心；三禅无喜；四禅无乐。今约初二，皆喜在前，乐支在后，其意何邪？○二答禅下，约自他答。﹝智者疏﹞答：「禅支就从粗入细，此中庆彼得乐，故喜心在后也。﹝知礼记﹞自证禅支，从粗至细，前喜后乐，利他四等，先与其乐，后方庆喜，故其次异。○二复次下，简与拔有无三，初外道虚想。﹝智者疏﹞「复次外道，修四无量，自证禅定，作想虚运彼无实益，不能令他拔苦得乐，虽自获定，虚妄世法，报尽还堕，不免于苦，自他俱无利益。﹝知礼记﹞四禅四空，及四无量，十二门禅，根本定也。通于内外小大圣贤而修证之。若诸外道及正信凡夫修慈悲喜舍，自证此定，虚想众生，离苦得乐，于他无益，自虽暂益，不免退失。○二若二下，明二乘自利。﹝智者疏﹞「若二乘修四无量，但自拔苦，于他无益。自拔分段，未免变易，灰身灭智，非究竟乐。﹝知礼记﹞二乘修此，虽不益他，自拔分段得小涅槃。○三今菩下，明菩萨遍益二，初明行超凡圣。﹝智者疏﹞「今菩萨不尔，非凡夫行，非贤圣行。非凡夫者，不同自受禅乐；非贤圣者，不同自拔于苦。不同自受乐故，即与他乐；不同自拔苦故，即拔他苦。﹝知礼记﹞不同凡外随禅受生，异小贤圣，但自拔苦。盖非生法二种缘慈，乃以无缘法界与拔，令诸众生，离一切苦，得究竟乐。○二明同时与拔。﹝智者疏﹞「亦是即拔苦是即与乐，即与乐亦是即拔苦，但分别说之，誓愿相对。前明拔苦，后明与乐尔。」﹝知礼记﹞无缘慈悲，不二而二。用不异时，分别令解，故各说耳。言前明拔苦等者，从本怀故，先标于慈，若从用次，先拔后与，是故四誓，从用为次。○三简福慧二，初定福智与拔所以二，初问。﹝智者疏﹞料简福慧者。问：「观音对智称之而拔苦，普门对福见之而得乐，何也？」○二答。﹝智者疏﹞答：「智是光明，正治闇惑，惑是生死苦恼，若治闇惑之苦，岂不用智解之光？故称智慧人名即拔苦也。法是法门，门名能通，通至涅槃安乐之处。初习此法，是得乐因，后证此法，是得乐果。故对此普门，明其与乐也。」﹝知礼记﹞因修福慧，至果则成智断二德。此德与生体性无二，故称观音智德人名，即能显召本性了种，是故能除闇惑苦也。若对普门，断德应身，即能引起本性缘种，是故获于因果之乐，若不尔者，何名感应道交？○二问福下辩福慧一异是非二，初约隔异难。﹝智者疏﹞问：「福慧相须，本不相离，若定而无慧者，此定名痴定，譬如盲儿骑瞎马，必堕坑落堑而无疑也。若慧而无定者，此慧名狂慧，譬如风中然灯摇飏，摇飏照物不了。故知福慧相资，二轮平等，堪能运载也。若尔何意以智慧拔苦，福德与乐邪？」﹝知礼记﹞备举相资，难今隔异。○二自有下，约偏圆答二，初立即离四句。﹝智者疏﹞（编者注：据文意及体例，此处应漏缺「答：」）自有福德是智慧，智慧是福德。自有福德非智慧，智慧非福德。大小乘皆备四句。﹝知礼记﹞大小皆四，故知即离，名同义异。○二如六下，通偏圆诸教二，初明三教即离俱非二，初明小衍二初三藏。﹝智者疏﹞如六度菩萨，修般若，分阎浮提为七分。此是世智不能断惑，此犹属福德摄，即名此福是智故。此智是福，不断惑故。若声闻人，智慧能断，苦者智慧非福德，如饿罗汉也。若福德非世智，亦非出世智者，如白象也。﹝知礼记﹞菩萨一位，得两即句；罗汉白象，得二离句；虽有即离，同在三藏。○二若大下，大乘。﹝智者疏﹞若大乘四句者，别教地前，三十心行行名福德，慧行名智慧，此慧不能破无明，此慧还属福德摄，不破无明故。此福是智慧方便，治取相故。若地前皆名福德，地上皆名智慧，此智慧非福德，福德非智慧。﹝知礼记﹞约别地前，论于四句，初以行行，对于慧行，而为福慧，不破无明，故俱名福，即此二福，能破取相，复受智名，故此福智，当两即句。又地前福智，无明全在，故皆名福。地上福智，分破无明，故皆名智。此之福智，当两非句，故两四句，非今福智。○二方等下，例二部。﹝智者疏﹞方等般若，带小明大。若带小福慧，如前四句；明大福慧，如向四句。○二今此下，明圆教开合俱是二，初释二，初二而不二三，初明相即。﹝智者疏﹞今此普门，名福慧者，福即是慧，慧即是福，福慧不二。﹝知礼记﹞一心三止为福，一心三观为慧，始从理性，终乎极果，定慧不二，是今两即也。○二故大下，明互具。﹝智者疏﹞故《大论》云：「如是尊妙人，则能见般若。此慧那得无定，得首楞严定，何曾无慧？」论云：「健相三昧，能破强敌。」﹝知礼记﹞般若既是尊妙人见，验慧具福。尊妙，即是上定故也。论即《大论》，彼翻首楞严为健相也。三昧既能破彼强敌，验福具慧，强敌即是无明故也。○三《大经》下，明异名。﹝智者疏﹞《大经》云：「佛性者，有五种名：亦名般若、亦名师子吼、亦名首楞严、亦名金刚、佛性等，即是定慧具足之名也。非禅不慧，非慧不禅，禅慧不二。」﹝知礼记﹞五名之中，般若、师子吼是慧，楞严、金刚是定，佛性是通名也。既是异名，弥彰体一，是故此五，皆双具之称，复以无妨禅慧，以结不二。○二不二下，不二而二。﹝智者疏﹞不二而二，分门别说，作定慧二解。故《释论》解般若明十八空，解禅定明百八三昧。﹝知礼记﹞法虽不二，不妨分门，各作名数而为解释。○二此是下，结。﹝智者疏﹞此是二说二，即不二。﹝知礼记﹞论虽分门，别相而说，须知禅慧，毕竟不二。○四简真应二，初正简真应二，初立句。﹝智者疏﹞料简真应者，亦有四句之殊：非真非应，应而非真，真而非应，亦真亦应。○二若非下，简示二，初简前三，句非。﹝智者疏﹞若非真非应，此就理可解。又就凡夫不见理故非真，无用故非应，此亦可解。应而非真者，外道亦得五通，同他施化，通论亦得是应，而不得名真。真而非应者，二乘人入真断结，灰身灭智，不能起应，此亦是通论其真尔。﹝知礼记﹞且简凡小，实兼通别。通教灰断，同藏二乘。地前作意，非不谋应。圆六根净，虽全性发。别惑在故，未名真应。○二亦真下，示后一句是。﹝智者疏﹞亦真亦应者，此则别显中道为真，即真而论用为应，真应不二，不二而二者，故言真应尔。﹝知礼记﹞即真而应，世之常谈，自舍今宗，莫穷其妙。都为他师，不知性恶，致令起应，不得无谋，徒说无缘之慈，不究无缘之旨。○二今依下，兼定常间三，初一往且分。﹝智者疏﹞今依文互举，一往言其真应。前番问答，明真身常益；后番问答，明应身间益。﹝知礼记﹞以经二段，别对常间。○二常间下，二往互具二，初立。﹝智者疏﹞常间不得相离，二鸟俱游，二往为论，真身亦恒亦不恒，应身亦间亦不间。﹝知礼记﹞二鸟者，《大经》第八鸟喻品云：「善男子！鸟有二种，一名迦邻提，二名鸳鸯，游止共俱，不相舍离。」此品答前云何共圣行。娑罗迦邻提，旧解或云娑罗一双，邻提一双，或云娑罗一只，邻提一只，或云娑罗翻为鸳鸯。章安云：「然汉不善梵音，只增诤竞。意在况喻，取其雌雄共游止息，以喻生死涅槃中俱有常、无常，在下在高，双飞双息。」即事而理，即理而事，广如彼疏。今喻二身，常间两益，不得相离者，乃是观音分证，涅槃中常，无常二用也。○二若小下，释二初小。﹝智者疏﹞若小乘明义，例如善吉，石窟观空，见佛法身，莲华尼则不见。此岂非小乘中真身，恒益不恒益义？丈六之应亦有见不见，此岂非应身，有间有不间义？﹝知礼记﹞真理天然，是佛法体。善吉观见，常无间然。于莲华尼，似如有间。故于二圣，明常、无常，斯乃真身自有二益。丈六之相，于有缘者常得睹之；若其无缘，同处不见。岂非应身，亦有二益？○二大乘下，大。﹝智者疏﹞大乘法身亦尔，于理为恒益，于情为不恒益。应身亦尔，此缘灭彼缘兴无有断绝，是不间义。同质异见，是其间义。﹝知礼记﹞佛法界身，未尝不益，于情执者，而成间灭，真具二也。佛应化身，随机生熟，出没无间，应身常益也。见不见异，令应不常，又成间益也。故知二身，各具二益。○三而今下，顺文别对。﹝智者疏﹞而今分别，一往前问答，属恒益；后问答，属不但（编者注：按大正藏《观音玄义》，「但」字应作「恒」字。）益也。﹝知礼记﹞前文即称即感，别对真身常益之义。后文现相生灭，别对应身间益之义。○五简药珠二，初依义互具。﹝智者疏﹞料简药珠二身者，药有差病拔苦之功，亦有全身增命致宝之用。故经云：「若全身命，便为已得玩好之具也。如意珠王，非但雨宝，亦能治病。大施太子，入海得珠还治父母眼。」《大品》云：「若人眼痛，珠著身上，病即除愈。」故知通具二义。﹝知礼记﹞但就譬说，即显真应。各能与拔，斯为尽理矣。○二若别下，就文别对。﹝智者疏﹞若别据一边，约除患以譬药，证乐以况珠尔。﹝知礼记﹞前文除苦，名为药身；后文与乐，名为珠身。且顺经文，作斯别对。○六简冥显。﹝智者疏﹞料简冥显两益，凡有三十六句。﹝知礼记﹞三十六句者，冥显机应，各论四句。冥机者，过去善能感也。显机者，现在善能感也。亦冥亦显机者，过现善业共能感也。非冥非显机者，过现无善，当能生善，而能感也。冥应者，法身也。显应者，应身也。亦冥亦显应者，二身俱应也。非冥非显应者，亦法身。但以不见不闻，而知而觉为冥应。不见不闻，不知不觉，即双非应。故此二应，皆果中法身也。识此八已，相对互对，具足而言，成十六句。约机感应，约应赴机，各成十六。加根本四，即三十六。若解此意则无生不感，无时不应，除诸邪见，深荷圣恩，亦知一切众生，无一不成佛也。○七简权实二，初定文立难。﹝智者疏﹞料简权实二智者。前问答，实智照真，而众生得脱；权智照假，而众生得度。度为度权，亦度于实；脱为脱真，亦脱于假。﹝知礼记﹞真即是实，假即是权。答文备见四种相也。○二立句答通二，初详论互具。﹝智者疏﹞答：「此亦具四句：或因真智解脱于权，七难消除，二求愿满是也；或因真智解脱于实，三毒皆离是也；或因权智得度于实，三十三身得度是也；或因权智得度于权，于怖畏急难之中，得无畏是也。或二俱度脱，或二俱不度不脱。﹝知礼记﹞真智冥应脱有浅深。七难二求，免事中之苦，脱权也。离三毒根，成佛无疑，脱障实惑也。权智显应，得度不同。见身闻法，破惑显理，度实也。事中怖难，得无畏者，度权处也。机熟之者，对此二智，得权实理名俱度；离浅深障，名俱脱。机生返此，是故俱名不度不脱。○二据说且分。﹝智者疏﹞今依文判，互出一边，前文脱权，后文度实。」○八简本迹二，初本迹俱与拔二，初各具二用。﹝智者疏﹞料简本迹者，通论本迹，俱能拔苦与乐。故《寿量》云：「闻佛寿无量，得清净无漏无量之果报，即是从本得乐。」《请观音》云：「或游戏地狱，大悲代受苦。」此是从迹拔苦，众生不达本源，故流转苦恼，若识本理，即于苦而得解脱也。众生若不见迹中施化，不能三业种福，则无功德之因，焉致乐果。○二非本下，相由贴文。﹝智者疏﹞非本无以垂迹，非迹无以显本。前问答，是明迹本；后问答，是明本迹。﹝知礼记﹞非脱众苦之迹，不显一真之本，故前问答，是明迹本。非证千如之本，莫垂十界之迹，故后问答，是明本迹。○二问本下，本迹异真应二，初问。﹝智者疏﹞问：「本迹与真应云何异？」○二答。﹝智者疏﹞答：「真应就一世横辩，如诸经所明；本迹就三世竖论，如《寿量》所说。」﹝知礼记﹞诸经所说，始从地住，终至等妙。一分真明，一分应起，岂唯一世，实居当念，是名横辩，别明本迹，如《寿量》品，即今说久远为本。诸经及迹门，名已说近成为迹，既约久近，是故名就三世竖论。前明观音多就体用，而论本迹，今彰部故，约久近而明本迹。○九简缘了二，初约当宗问答四，初明善恶法门性德皆具二，初问。﹝智者疏﹞料简缘了者。问：「缘了既有性德善，亦有性德恶否？」﹝知礼记﹞缘能资了，了显正因。正因究显，则成果佛。今明性具缘了二因，乃是性德，具于成佛之善。若造九界，亦须因缘。九界望佛，皆名为恶。此等诸恶，性本具不。○二答。﹝智者疏﹞答：「具。」﹝知礼记﹞只一具字，弥显今宗。以性具善，诸师亦知具恶缘了，他皆莫测，故摩诃止观，明性三千，妙玄文句，皆示千法彻乎修性。其文既广，其义难彰，是故此中略谈善恶明性本具，不可改易。名言既略，学者易寻，若知善恶，皆是性具。性无不融，则十界百界，一千三千，故得意者，以此所谈，望止观文，不多不少。○二明提佛但断修中善恶二，初问。﹝智者疏﹞问：「阐提与佛，断何等善恶？」﹝知礼记﹞一阐提者，此翻无欲，以于涅槃，无乐欲故。又翻信不具，以其不信善恶因果。故既无欲无信，名断善尽。佛已永离五住二死，名断恶尽，善恶既是理性本具，则不可断，是何善恶提佛断尽？○二答。﹝智者疏﹞答：「阐提断修善尽，但性善在。佛断修恶尽，但性恶在。」﹝知礼记﹞夫一切法，不出善恶，皆性本具，非适今有。故云法住法位，世间相常。若因修有，安得常住？《大经》云：「十二因缘，非佛修罗人天等造。」不是性具，何得非造？《起信》云：「一切法真，不可遣故。」若非性具，那得皆真？以皆本具，故得名为性善性恶，复以性具染净因缘，起作修中染净因缘，乃有所生世出世法。若具言者，本具三千为性善恶，缘起三千，为修善恶。修既善恶，乃论染净逆顺之事。阐提是染逆之极，故云断修善尽。佛是净顺之极，故云断修恶尽，若其性具三千善恶。阐提与佛，莫断纤毫。○三明性中善恶不断所以二，初问。﹝智者疏﹞问：「性德善恶，何不可断？」○二答二，初约理答。﹝智者疏﹞答：「性之善恶，但是善恶之法门。性不可改，历三世无谁能毁，复不可断坏。﹝知礼记﹞善恶是性，性不可改，安可断邪？既不可改，但是善恶之法门也。法名可轨，轨持自体不失不坏，复能轨物，而生于解。门者能通，可出可入。诸佛向门而入，则修善满足，修恶断尽。阐提背门而出，则修恶满足，修善断尽。人有向背，门终不改。○二譬如下，举譬类。﹝智者疏﹞「譬如魔虽烧经，何能令性善法门尽？纵令佛烧恶谱，亦不能令恶法门尽。如秦焚典坑儒，岂能令善恶断尽邪？」﹝知礼记﹞魔烧佛经，如提断修善，性善不尽，以法合也。佛烧恶谱，如断修恶，恶法门存，即是合也。焚典坑儒，双喻二人断修善恶，岂能等合也。○四明提佛迷达起不起异二，初问。﹝智者疏﹞问：「阐提不断性善，还能令修善起？佛不断性恶，还令修恶起耶？」﹝知礼记﹞二人善恶，既皆断修而存于性，何故阐提后起修善？如来何故不起修恶？○二答二，初以了达故不起实恶。﹝智者疏﹞答：「阐提既不达性善，以不达故，还为善所染。修善得起，广治诸恶，佛虽不断性恶，而能达于恶。以达恶故，于恶自在，故不为恶所染，修恶不得起，故佛永无复恶。﹝知礼记﹞提以邪痴，断于修善，既不能达性善本空，故为善染，修善得起。佛以空慧，断于修恶，了达性恶，本来清净，恶不能染，故泯修恶。○二以自下，以自在故能起权恶。﹝智者疏﹞「以自在故，广用诸恶法门，化度众生，终日用之，终日不染，不染故不起，那得以阐提为例耶？若阐提能达此善恶，则不复名为一阐提也。﹝知礼记﹞佛能达恶，于恶自在，现恶摄生，不染不起，阐提若尔，则名佛矣。○二若依下，破他义显正二，初叙他非义二，初明他得修失性。﹝智者疏﹞「若依他人，明阐提断善尽，为阿梨耶识所熏，更能起善。梨耶即是无记无明，善恶依持，为一切种子。阐提不断无明无记，故还生善。佛断无记无明，尽无所可，熏故恶不复还生。若欲以恶化物，但作神通，变现度众生尔。」﹝知礼记﹞他即陈梁已前，相州北道，弘地论师也。又有摄大乘师，亦同地人之解。他明梨耶，是无记无明，善恶所依，能持一切善恶种子。阐提但断现行之善，后为种子熏起于善。佛断此识无恶种熏，永不起恶仍释伏难。佛断恶种，如何现恶，化诸众生？故释云但以神变现恶，化众生耳。○二问若下，难他作意同外。﹝智者疏﹞问：「若佛地断恶尽，作神通以恶化物者，此作意方能起恶。如人画诸色像，非是任运。如明镜不动，色像自形。可是不可思议，理能应恶。若作意者，与外道何异？」﹝知礼记﹞断恶既尽，神变现恶，全是作意，非同明鉴，无念而形。虽相州南道弘地论者，以法性为依持，然不明性具诸恶法门，现恶度生，亦未能逃作意之咎。○二今明下明今妙旨二，初正明由性具善恶起权实善恶二，初正示今义。﹝智者疏﹞（编者注：据文意及体例，此处应漏缺「答：」）「今明阐提，不断性德之善，遇缘善发。佛亦不断性恶，机缘所激，慈力所熏，入阿鼻同一切恶事化众生。﹝知礼记﹞阐提成佛，诸佛现恶，若非不断，性善性恶，则义不成。○二以有下，结成妙旨。﹝智者疏﹞「以有性恶，故名不断，无复修恶名不常，若修性俱尽，则是断不得为不断不常。阐提亦尔，性善不断，还生善根。﹝知礼记﹞断常名通，别人缘理断九，以定断九，故昧性恶，名为断见，不能忘缘，是存修恶，名为常见涅槃已前，皆名邪见，斯之谓欤。断修存性，既离断常，乃绝一切边邪之义，及种种思，斯是妙旨，庶去滞情。○二如来下，重明由达不达，故自在不自在。﹝智者疏﹞「如来性恶不断，还能起恶，虽起于恶，而是解心无染，通达恶际，即是实际。能以五逆相，而得解脱，亦不缚不脱，行于非道，通达佛道。阐提染而不达，与此为异也。」﹝知礼记﹞现恶达恶，岂能染恶？恶际实际，缚相脱相，非道佛道，以了达故，无有挂碍。阐提不尔，故永异也。○十简智断二，初明二德同时二，初举一法难与拔二用。﹝智者疏﹞料简智断者，此是一法异名，不得相离。如人一体，何故从智拔苦，从断与乐？﹝知礼记﹞既是一法，而立异名，必无所局，何故拔与，定属智断。○二然而下，约身心从二严立称。﹝智者疏﹞然而慧解之心称智，无缚碍身称断，譬如人被缚，运力属智，萧然附外属断。运力属心，故名智慧庄严；附断体散属色身，名福慧庄严。﹝知礼记﹞名从义立，不无亲疏，心解通融属智，身力自在属断，心则智慧庄严，身则福德庄严，此之二严，宜对拔与。○二今经下，示两文互举。﹝智者疏﹞今经文言说，不得一时，故互举智断。﹝知礼记﹞智断二德，何曾相离？今且各说，互相映显，前段明智，后段明断。○二若深下，总结益。﹝智者疏﹞若深得此十义意者，解一千从，广释观世音普门义，则不可尽也。﹝知礼记﹞举此十双，以为义例，庶乎行者，遍通一切。若其然者，释今题目，无边际也。○第二别释二，初标列。﹝智者疏﹞第二，别释名者为二，先明观世音，次明普门。﹝知礼记﹞谓分文人法，各自解释也。○二以何下，解释二，初释观世音二，初结前生后二段。﹝智者疏﹞以何因缘，名观世音？通释如前，别者则以境智因缘故，名观世音。○二云何下，依别委释二，初简示境智二，初标科。﹝智者疏﹞云何境智？境智有二：一思议境智，二不思议境智。思议境智又二：一约理外，二约理内，理外为四。﹝知礼记﹞思议中，理外理内者，此与余文所说有异。若四教义，以藏通二谛为理外，别圆二谛为理内。盖约真谛，非是佛性，故云理外。若《净名玄义》，以衍门三教，皆为理内二谛，盖由通教真谛含中故也。今文通以外道，及四教起见之徒，皆名思议理外境智，故引《中论》以为能破。若思议理内境智者，既破四性，观理证真，正在通教。义兼三藏，若不思议境智者，正唯圆教，亦兼别教，圆该六即，别在后心。○二一天下释相二，初明思议二，初约理外二，初立四。﹝智者疏﹞一天然境智。只问此境：为当由境故境？由智故境？此智为当由智故智？由境故智？若由境故境，此境是境，境即自生境，若智由智故智，亦是自生智，自生名性自尔，非佛天人所作，照与不照，恒是境智，故名天然境智。﹝知礼记﹞谓天然、相待、因缘、绝待，此四即是四性异名。用此名者，略有二意：一示名言，通于邪正，须以理惑，定其是非。且如然天，及以绝待，本圆极名，今在理外，故知不可以名定理。二名理外不全外，外意令内人勿于正法，生于性计，故立此名，定其见过。又四句中，皆双捡者，盖以境智俱有自生等过故也。初天然中。言由故智境，由境故智者，借彼相待，显此天然。○二相待者。﹝智者疏﹞二明相待者，若境不自境，因智故境；智不自智，因境故智。此即他生义，何故尔？境自生境，既称为自；以境望智，智即是他。今境从智生，岂非他境，智亦如是，故名相待。﹝知礼记﹞境待智成，智待境立也。○三因缘者。﹝智者疏﹞次明因缘境智者，若境不由智故境，亦不由境故境，智境因缘故境，智亦如是。此即境智因缘共生义，共生有二过，堕自他性中。﹝知礼记﹞非是单自单他，而成于境。乃自他和合，方成于境。因缘即是自他故也。智亦如是，此即共性。○四绝待者。﹝智者疏﹞次绝待明境智者，非境非智，而说境智，此即离境离智。无因缘而辩境智者，此是无因缘绝待。从因缘尚不可得，何况无因缘。一往谓绝，理而穷之，不成绝待。﹝知礼记﹞单自单他，及自他共。此待皆绝，约无三句。情谓一往，立绝待名，全非绝理。○二[立+立]是下破二，初总约性执斥三，初约理外斥。﹝智者疏﹞[立+立]是理外行心，妄想推计。﹝知礼记﹞上之境智，既属四性，不入三谛，故云理外。○二故中下，引《中论》斥。﹝智者疏﹞故《中论》云：「诸法不自生，亦不从他生。」不共不无因，是故说无生，那得如前四种。﹝知礼记﹞法离四性，那计四邪。○三计执下，约起过斥。﹝智者疏﹞计执是实，余妄语，性实之执，见爱生著，九十八使，苦集浩然，流转不息。﹝知礼记﹞理外妄想，于四计中，自执者是实，他语者皆妄。见惑既盛，爱使亦增，见爱相添，即九十八。因兹造业，受苦无穷。○二云何下，别示四性过二，初自生二，初举过二，初约能迷所迷二，初能迷诸惑。﹝智者疏﹞云何执此，而生苦集？随执一种境智，谓以为是，随顺赞叹，心则爱著，而生欢喜，即是贪使。若人违逆责毁，心则忿怒，而生嗔恚，即是嗔使，贪恚既起，岂非痴使我解此境智？他所不解，以其所执，矜傲于人，岂非慢使？既执此为是，今虽无疑，后当大疑，岂非疑使？我知解此法，法中计我，岂非身见？六十二见，随堕一边，岂非边见？如此妄执，不当道理，岂非邪见？执此是实，计为涅槃，岂非见取果盗，谓此为道，依之进行，岂非戒取因盗？十使宛然，皆从所执境智上起，将此历三界四谛，则有八十八使。就思惟历三界，则有九十八使。﹝知礼记﹞随执一种，即生十使，利中有钝，即背上使，历三界四谛，成八十八。虽遍三界，及以四谛，随生一见，即能具起。一处理显，顿能除灭，是名通名利，使烦恼若思惟惑。界系不同，既非迷理，不对四谛，但历三界，而成十使。足前乃成九十八使。○二此则下所迷诸法。﹝智者疏﹞此则集谛结业，颠倒浩然，方招苦果。生死不绝，于其境智，不识苦集，何处有道灭？既不识四谛，则破世间出世间因果；无世出世法，故无法宝。不识出世果，无佛法，不识出世因，无僧宝。贤圣之义，一切俱失。﹝知礼记﹞即四四谛，四三宝也。○二若作下，约能执所执二，初能执性计二，初正判属计。﹝智者疏﹞若作如此执自生境智者，只是结构生死，增长结业，过患甚多，若非理外境智，更将何等为理外耶？﹝知礼记﹞纵学佛法，若执境智，自天而然。若照不照，常是境智。我见不忘者，唯增生死，惑业既盛，与彼外外轮回一等也。○二故大下，引《大论》证。﹝智者疏﹞故《大论》云：「凡夫三种语见慢名字，圣人但一种语名字。」﹝知礼记﹞彼论明三种我义。云凡夫，三种我、谓见、慢、名字。学人二种，无学一种。见即利使，初果顿断，故云学人二种。慢即钝使，四果方尽，故云无学一种。但随世俗分别彼此，有名字我，言三种语者，即三种语我不同也。○二今凡下，所执正教。﹝智者疏﹞今凡夫见慢取著，谬用佛语，介尔取著，乖理成诤，虽傍经论，引证文字，如虫蚀木，偶得成字，寻其内心实不能解，是字非字。口言境智，不解境智，以不解故，如服甘露，则以境智起见，伤命早夭，故为龙树所破。﹝知礼记﹞以见慢心，用经论语，如虫蚀字，不知是非，唯增见慢，即不知非。以此障理，名不知是昧。是非故服，不死药而致早夭。○二今不下，结非。﹝智者疏﹞今不取此为境智，以释观世音。○二自生下，例三。﹝智者疏﹞自生境智既尔，余三句亦然。﹝知礼记﹞若增见慢，于百千句起过皆然。○二二明下，约理内二，初示相二，初明理内。﹝智者疏﹞二明思议理内境智者。亦作上四门，名字虽同，观智淳熟不生执见，毕故不造新，成方便道，发生暖顶，乃至十六心，眼智明觉，豁然得悟，破诸见惑，与理相应。譬如盲人，金錍抉膜，灼然不谬。此之真观，名之为智，所照之理，名之为境，以发无漏，故称理内境智。﹝知礼记﹞于上四种境智之中，随用一种，而知本为除于见慢，遂加精进。研境成智，于惑能破，名为毕故。于智不著，名不造新。乃成似解，而发真证，譬如盲人等者。《大经》如来性品云：「譬如百盲人，为治目故，造诣良医。是时良医，即以金錍抉其眼膜，以一指示之，问言：『见否？』盲人答言：『我犹未见。』复以二指三指示之，乃言少见。」彼经所譬，具示三谛，方云少见。今文但喻，抉见思之膜，示真谛之指。虽非佛性，且约见空，得称理内。○二虽见下，斥作意。﹝智者疏﹞虽见此理，终是作意入真，故名思议境智也。﹝知礼记﹞斯境智者虽灭惑证真，非唯境唯智，思议不绝，非今所论。○二今明下，结非。﹝智者疏﹞今明观世音，亦不从此境，智因缘得名也。○二次明下，不思议二，初据前破性难。﹝智者疏﹞次明不思议境智者。若自他共无因等四句，俱非境智者，今诸经论所明，或从自生、他生、共生、无因等，若不尔者，云何辩境智耶？﹝知礼记﹞四句境智若非，云何立于境智？况诸经论所明境智，不过此四。○二答经下，离性四悉答二，初辩相二初四悉檀相二，初明赴机四悉二，初明四相。﹝智者疏﹞答：「经中所明，皆是四悉檀赴缘。假名字说，无四性执。若人乐闻自生境智，即说境是自境，智是自智，以赴其欣欲之心。或时宜闻自境自智，闻必生善。或时对治说自生境智，说必破惑。有时说此，令即悟道，若无四悉檀益诸佛如来，不空说法。」﹝知礼记﹞圣人境智，永袪四执。若其众生，于自然境智，有欢喜、生善、破恶、入理机者，圣乃随机，说言境智自天而然。众生若于相待境智、因缘境智、绝待境智，有四悉檀机，圣人一一随彼机缘，为作相待等三种说也，各令获益。是故经中，作此四种说境智也。○二虽作下，辩离情。﹝智者疏﹞虽作四说，无四种执，无执故无见爱。众生闻者，如快马见鞭影，即破惑入道，故名为智。此智所照，名之为境。﹝知礼记﹞圣说境智天然等相，永无四执，爱见不生，故令闻者破惑入道，得真境智。三悉境智，亦复如是。○二如是下，明能显正法。﹝智者疏﹞如是通达，则识苦集道灭，三宝四谛，宛然具足。﹝知礼记﹞若知四种执著过患，名识苦集。若知四悉被机获益，名识道灭。四谛既明，三宝则立，诸佛之法无不现前。○二若以下，不思议相二，再明思议。﹝智者疏﹞若以智照境，入空取证，成真谛理内思议境智。如前说。﹝知礼记﹞于四境智，离计而修，四性既空，入空取证。虽成理内，未泯言思。○二若不下，正明不思议三，初约义示。﹝智者疏﹞若不以果为证，知此境智，但有名字。名为境智，是字不在内外中间，是字不住，亦不不住，是字无所有故。虽作四句明境智，实不分别四句境智。虽作四句闻境智，实不得四句境智。虽体达四句境智，实不作四句思量境智。言语道断，心行处灭，不可四句思惟图度，故名不思议境智。﹝知礼记﹞问：「摩诃止观，破见思假，节节皆明性相二空。不思议境中，约法性无明，捡四性过。荆溪云：『本自二空为性德境，推捡二空为修德境。』是则思议及不思议各须性相二空之观，今文何故顿乖诸说，乃以二空，分对两处？」答：「通别二惑，同障中道，委论观法，皆须二空，今既略谈，名有存没通惑破处。虽具二空，小人得之，住涅槃相，是故且没相空之名，若破别惑，从胜而说，但存空相，而于其中，含二空义。何者？以观四种境智名字，不住四句，亦不不住四句属性。不住属相，既了四种境智之名，无说无闻，不起分别，不作思量，岂于别理，犹计性实？今分二空，破通别惑，且顺诸论教道之说。小但人空，大得二空，先人后法。良由今文，未论观法，且寄次第示妙境智也。」○二金光下，引经证。﹝智者疏﹞《金光明》云：「不思议智，照不思议智境。」○三此具下，指《大本》。﹝智者疏﹞此具如《大本玄义》境智妙中广说。○二龙树下，引类。﹝智者疏﹞龙树先破一异时方，然后释如是我闻等义。今类此先破理外境智，后明不思议四悉檀，悉檀义如《大本玄义》。﹝知礼记﹞《大论》释经，皆先破计，后方示义。今明境智，亦类彼文，先破理外见慢惑心，次斥小乘思议之证，后方显示不可思议四悉境智。○二夫依下，正释境智二，初定前后。﹝智者疏﹞夫依名字为便，应先明观智，次辩世境之音，若解义为便，前明世境，次辩观智，如先有境，可得论观，若未有境，何所可观？譬如镜鼓，后方映击。今从义便，先明世音，后论观智也。○二世者下，依义释二，初释境二，初释世二，初释名义二，初示世分三种二，初直列三种。﹝智者疏﹞世者为三：一五阴世间，二众生世间，三国土世间。﹝知礼记﹞《大论》释百八三昧中，至释能照一切世间三昧云：「得是三昧，故能照三种世间。」谓众生世间，住处世间，五阴世间。故一家用义，准彼论之三世。演《法华》之十如，妙谈三千，固非常情之所企及。○二既有下，义须至三。﹝智者疏﹞既有实法，即有假人假实正成，即有依报，故名三种世间也。○二世是下辩三通十界二，初约依正明世间。﹝智者疏﹞世是隔别，即十法界之世，亦是十种五阴、十种假名、十种依报，隔别不同，故名为世也。间是间差，三十种世间差别，不相谬乱，故名为间。○二各各下，约因果明法界。﹝智者疏﹞各各有因，各各有果，故名为法。各各有界畔分齐，故名为界。○二今就下，示妙境二，初示妙义二，初明三千缘起。﹝智者疏﹞今就一法界，复有十法，所谓如是相性究竟等，十界即有百法。十界相互，则有千法。如是等法，皆是因缘生法。六道是惑因缘法，四圣是解因缘法。《大经》云：「无漏亦有因缘，因灭无明，即得三菩提灯。」﹝知礼记﹞界有相性，至究竟等，因果方备。十界皆尔则成百法，十界互具，既成百界。则使因果，成于千法。如是千法，不出解惑因缘，及以所生世出世法。小说无漏因缘，但能灭法，故令四圣，终归灰断。大说无漏因缘，则能显法，故使四圣，终归常住。故引《大经》证大乘义，须了缘起，修性皆然。皆由理具，方有事用故也。然复应知，今明千法，即是三千，以约三种，释世间故。且一界报，须论依正，正复假实。又如初相如世日者，记于此世，夭寿贤愚，实法也；僧俗仕庶，假名也；衣食田宅，依报也；岂非初相，能表三邪。初后既尔，中可例知。故千法三千，但广略尔，今文前明三种世间，今说一千因果之法，前后相显，其义圆足。○二是诸下，示三谛妙境。﹝智者疏﹞是诸因缘法，即是三谛。因缘所生法，我说即是空。亦名为假名，亦名中道义。故明十种法界，三十种世间，即是所观之境也。﹝知礼记﹞以三千法，皆因缘生，是故一一，即空假中三谛互具，非纵非横。故荆溪云：「三德三谛三千，皆绝言思，是为妙境。」○二此境下，该三法二，初约三人分二境。﹝智者疏﹞此境复为二，所谓自他。他者，谓众生佛，自者即心而具。如《华严》云：「心如工画师，造种种五阴，一切世间中，莫不由心造。」﹝知礼记﹞一家明观，不出二境，四念处心对阴色而分内外。此文心对生佛，而分自他。十不二门，以心对彼依正色心，而分内外。则依报生佛，及己色阴，皆名为外。荆溪特会两处之文立外境也。应知生佛依正，及己色心皆是法界，无不具足三千三谛。故内外自他，皆是妙境。但为观境，近而复要，莫若内心。故诸经论，多明心法，遍摄一切。须知遍摄，由乎不二。故《四念处》云：「唯是一识唯是一色，万象之色，既许心具。千差之心，何妨色具？众生成佛，是依报成。国土废兴，岂是他事！」有不达者，但执唯心，不许色具而立难云：色具三千，应自成佛，何处曾见草木受记？是何言欤！是何言欤！以说心具，义则易明，于色示具，相则难显。故使教文，多明心具。欲禀教者，因易解难，以心例色，乃显诸法，一一圆具，故云唯色、唯声、唯香、唯味、唯触。况唯心之说，有实有权，唯色之言，非权唯实。是故大师为立圆宗，特宣唯色，乃是吾祖独拔之谈。固隐圆宗，唯同他说，其意何邪？唯心之义，今非不谈，以明自心，及依正色。此之三处，各具诸法。则令唯心，不与他共。何者？忽若不明万法互具，如何可立心具三千？《金光明》云：「于一切法，含受一切。」斯之密义，深可依凭，问：「大意云：『色由心造，全体是心。』何教文云，心由色造，全体是色？又《义例》说：『心具三千。』是于无情，立佛乘义，亦是心摄，何关色邪？」答：「约能造心摄法易解，故顺经论，以心摄法，而为观境，故云色由等也。大师既云：唯是一色，而分二种，谓有分别色，无分别色。意指识心为分别色，此色造心，有何数量，那云一向色不造心？既云唯是一色，那云不云全体是色，又至果时依中现正，正中现依，刹说尘说，因果理同，依正何别？理性名字，已有依正不二之相，何缘坚执一边具邪？无情佛乘，约心具说，元是一体，从易而观，勿引此文，证色不具。大师此说，令知皆具，而今据此，唯局在心，是得意邪？为失意邪？欲人生解邪？为符我见邪？○二问自下，引二经明各具二，初问。﹝智者疏﹞问：「自他那得各具十法界？」﹝知礼记﹞前以十界，而为世境。次明世境，有自有他，他即生佛，自即己心。乃引《华严》心如画师，造种种阴。种种之言，岂非生佛？故据此文，而设今问。能造之心，可具十界，所造生佛，云何各能具十界邪？以知世人不解三法无差之义，谓心为理，生佛是事，理能造事，心随解缘造佛，心随迷缘造生。三不相离，名无差别。此解违经，隐覆圆义，故兴此问，以生后答。○二答。﹝智者疏﹞答：「观身实相，观佛亦然。《华严》云：『心然佛亦然，心佛及众生是三无差别。』岂不各各具三谛境邪？﹝知礼记﹞先引《净名》实相者，即诸法实相也。约今经意，十界诸法，皆实相也。观身观佛，实相既然，岂不各具十法界邪？复引《华严》三无差文以证各具，彼经如来林菩萨云：「心如工画师，造种种五阴，一切世间中，莫不从心造。如心佛亦尔，如佛众生然，心佛及众生，是三无差别。」经文先示心造一切，便以此心，而例于佛，示佛权造，同心实造。次复以佛，而例众生，示生实造，同佛权造。权实虽异，因果暂殊，三皆能造一切世间，故得结云三无差别。云何却谓一是能造，二为所造，何得此三无差别邪？此是今家消彼经文，若明其义更匪他知。以今经说因缘果报，即是实相。因缘是能造，果报是所造，此之造义，既在实相。是故造义，理本具足。以此理造，方有事造三法皆尔，是故得云，理事不二，本末相映。理既互融，事宁隔异。三法互具互变互摄，深有所以，圆顿之旨，终极于斯。荆溪叹云：「不解今文，如何消偈？」心造一切，三无差别，前问那得自他，各具十界。今答岂不各具三谛。故知十界，若通若别，皆是三谛。○二释音二，初约口业正释。﹝智者疏﹞「音者，即十法界口业之机也。界既不同，音亦有异。」﹝知礼记﹞十法界中佛者，今既明机，须除极果，自分证还但是圆机，皆名佛界，悉可称名。○二问下，明三业俱机二，初问起。﹝智者疏﹞问：「众生各有三业，何意但观音？」○二然通下，答释二，初正明俱通。﹝智者疏﹞然通论，皆得常念恭敬，得离三毒，即是观世意礼拜供养。所求愿满，即是观世身。﹝知礼记﹞真寂常照，岂简身意，唯赴口机。○二而今下，对偏显圆二，初明古偏局六初趣举。﹝智者疏﹞而今但言观世音者，旧释此义为六。一趣立者，诸名不可累出，举一趣以标名。若称为观世身者，已复还问，此言何意？不名观世音，此则非问。○二随俗。﹝智者疏﹞二随俗者，释迦所说，以音声为佛事，故言观世音，若游诸国土，随彼所宜。○三互举二，初正释。﹝智者疏﹞三互举者，能观所观。所观即众生色心也。今从能观，故但言观。能闻所闻，能闻是圣人耳识，所闻是众生音声。今取所闻之音声，举所闻得能闻，举能观得所观，从此为名，故言观世音。﹝知礼记﹞圣标于观，必照生之色心，即身意也。生标于音，必对圣之耳识，既闻音声，复观色心，则是圣应三业机也。○二旧问下，通难二，初他难。﹝智者疏﹞旧问：「能所既尔，何不取所观之色心？能闻之耳识，以标名，称为闻色心菩萨耶？」﹝知礼记﹞一等互举，何不名为闻色心耶？○二旧答下，古通三，初叙古通。﹝智者疏﹞旧答云：「菩萨一观于色心，此是应广；众生之一音，此是机狭。若从难者，则机有两字，应但一字，便是应狭机广，故不如所难。」﹝知礼记﹞举观为应，既色心两字，则彰应广举音为机，音但一字，则是机狭，机狭应广，深显圣德也。○二今更下，今载难。﹝智者疏﹞今更作难：此语应从义理，那得逐字？菩萨以能观色心，何意不能观音声？众生何意？但以声感，色心不能感耶？若其俱感俱应，此逐字为观，则感应齐等，若为判其广狭。﹝知礼记﹞若逐字者，则彰感应有可有不。若俱应俱感，则不应云，应二感一也。○三今不下，今为通。﹝智者疏﹞今不作此，明互举凡圣感应皆通三业，而圣人与意，凡夫与声，故言观世音尔。﹝知礼记﹞圣三俱应凡三俱感但约与夺互举口意。○四义摄。﹝智者疏﹞四义摄者，如发声，必先假意气，触唇口，其音能出。口业若成，则摄得身意。若观于口业，亦摄得身意观余不尔，故言义摄。﹝知礼记﹞独有言音，具于三业，故云义摄。○五隐显。﹝智者疏﹞五隐显者，身虽礼拜，意虽存想，未知归趣何等，故名隐。若口音宣畅，事义则彰，故名显。举显没隐，故言观世音。○六难易二，初难急口机易。﹝智者疏﹞六难易者，临危在畑。意则十念难成，身则拜跪迟钝。口唱为急，故成机，从易受名也。○二又第下，誓深宜急称。﹝智者疏﹞又第六为有缘，观音昔为凡夫，居兹忍界，见苦发誓，今生西方，多还此土，既有誓缘，急须称名。○二今明下，引论圆释二，初以觉观况音声。﹝智者疏﹞今明若如前六义，皆偏有所举。若依《释论》，其义即圆。何以故？出入息是身行，觉观是口行，受为心行，心觉观故，尚具三业，何况发音成声，而不备三业耶？﹝知礼记﹞且引《释论》三业之事，无不圆具，觉观才动与息共俱，已成身行。既是语本，又成口行，意业隐细，尚能具三，身口粗显，各具可知。○二但举下，明观音圆感应。﹝智者疏﹞但举一观，即备三应。但举一音，即备三机。而凡情谓声强智利，逐物标名，圆义往推，悉皆具足。﹝知礼记﹞大圣一观，非独具于一种三业，须知具足百界三业，以全法界而为应故。众生一音，圆具亦尔，以全法界而为机故。斯由大圣，照穷正性，察其本末，难思感应，岂以人师凡见测邪！○第二释观智二，初标列。﹝智者疏﹞第二明观者又为二，一结束世音之境，二明能观之智。○二结境下解释二，初结束世音之境。﹝智者疏﹞结境即为六：一结十法界是因缘境，二四谛境，三三谛境，四二谛境，五一实谛境，六无谛境，此具出《大本玄义》。﹝知礼记﹞欲明观智，先束境界。世间音声，品类无边，尘沙莫喻，须依圣教。结束谛境，方可明观。观不依谛，邪错何疑。十界是因缘境者，以十如是，类十二缘。义无别故。○二二明下，正明能观之智二，初泛明诸境观。﹝智者疏﹞二明观智者，傍境明智，作五番明观，智就因缘，则四番因缘论观。四谛亦有四番论观，三谛有两番论观，二谛有七番论观，一实谛则一番论观，无谛则无观，如此等义具在《大本》。﹝知礼记﹞谛缘通四教故四，三谛唯别圆故二，二谛加三接故七，一实唯圆极故一，无谛体忘，观亦不立。○二今约下。﹝智者疏﹞今约三谛明观。若通论，十法界，皆是因缘所生法。此因缘即空即假即中，即空是真谛，即假是俗谛，即中是中道第一义谛。若别论，六道界，是因缘生法；二乘界是空，菩萨界是假，佛界是中。论境即有二意。﹝知礼记﹞今依三谛观者。境顺涅槃，新伊之文，观依《中论》，相即之说，荡情立法，示妙融心，像末观门，此为最也，初示境通别。通对顿观，别对渐观。○二今对下，明观渐顿二，初双列。﹝智者疏﹞今对境明观，亦为二意：一次第三观，二一心三观。○二次第下双释二，初历教，释二种观，二初偏圆[立+立]释二，初约诸部释五，初依《璎珞》明三观。﹝智者疏﹞次第者，如《璎珞》云：「从假入空名二谛观，从空入假名平等观，二观为方便，得入中道第一义谛观。」﹝知礼记﹞体于三假，四句不生，即俗见真，名从假入空观。观三假，俗入即空真，由俗入真，复名二谛，于空不证，分别一切。三假药病，应病授药，故名从空入假。前用真破俗，今用俗破真，若俗若真，破用既均，复名平等。以前二破作双遮方便，即以二用，作双照方便。次第破用，既立一心，遮照可修。故云二观为方便等，三观俱用，从胜名中，心既即中，思议忘泯，名第一义谛观。○二此之下，依《大品》明三智二，初正明三智相。﹝智者疏﹞此之三观，即是《大品》所明三智：一一切智，知一切内法内名，一切能知能解，一切外法外名，能知能解。但不能用，以一切道，起一切种，故名一切智。二道种智，能知一切道种差别，则分别假名无谬，故名道种智。三一切种智，能于一种智，知一切道，知一切种，一相寂灭相，种种行类，能知能解，名一切种智。﹝知礼记﹞内法内名者，谓理内所诠法相，及能诠名字。外法外名者，即理外所诠法相，及能诠名。空观若成，于此名相，悉能体达，无我我所故。佛言：「摩诃迦叶，婆罗门法皆知，沙门法皆知，故云内外能知能解。」然其空智，但能总达诸法无生，不能别知诸法缘起，故不能用。诸佛道法，发起众生一切善种，假观能尔，故以道种，而名其智，于一种等者。夫中观智者，则了一切皆是中道，中则不偏，绝待为义。一法若中，则一切众生因种，一切佛之道法，无不咸趣一外，有法不名中也。一法既尔，一切皆然，故云于一种智，知一切道，知一切种。一相等者，结前所说而成遮照，双遮则一相寂灭，双照则种种皆知，遮照同时，故名一切种智。○二通而下，对上辩通别。﹝智者疏﹞通而为论，观智是其异名，别而往目，因时名观，果时名智。﹝知礼记﹞《璎珞》三观，《大品》三智，通则异名，别分因果。○三此三下，对《大经》四智二，初略示四智相。﹝智者疏﹞此三观智，即是《大经》，四种十二因缘观，下、中、上、上上。﹝知礼记﹞《大经》二十五云：观因缘智，凡有四种：谓下、中、上、上上。下智观者，不见佛性，以不见故，得声闻菩提。中智观者，不见佛性，不见佛性故，得缘觉菩提。上智观者，见不了了，不了了故，住十住地。上上智观者，见则了了，得阿耨菩提。《辅行》释云：「因缘不殊，四观不等。」对别教中云，住十住地者，以次第行。从住入空，乃至十地，方入中道。次第住三，故名为住，住及不了，并约教道。○二涅槃下，对上判离合。﹝智者疏﹞涅槃通取析法，明于四观，《大品》《璎珞》直就《摩诃衍》，但明三观三智，今若开二经合。涅槃者，应开衍法，从假入空观，生灭一切智也。若合涅槃，就二经合，下中二观，同是一切智也。﹝知礼记﹞四教证修，唯三观智，空分析体，故成四也。《大经》观缘明四智者，取藏析空为下智。故《大品》三智，《璎珞》三观，简小明衍故。若以二经之三，就《大经》四者，应开析空生灭一切智。若以《大经》四，就二经三者，应合下中，同入空智。○四若将下，以观智对五眼。﹝智者疏﹞若将三经，若开若合，对五眼者，天眼肉眼，照粗细事，皆是世智。悉为诸观境本，若三观三智，从此即入体法一切智。若四观四智，此即入析法一切智。故肉眼天眼为本，若入一切智对慧眼，道种智对法眼，一切种智对佛眼。﹝知礼记﹞肉天二眼，是四智三智所观，境本不论开合，慧法佛眼，与三观智，主对已齐，若论四智，须于慧眼，而对析体，二空智也。○五《中论》下，以《中论》四句结。﹝智者疏﹞《中论》偈「因缘所生法」一句，为观智之本。三句对三智。○二若将下对四教释二，初正对四教二，初正对教。﹝智者疏﹞若将三观智对四教，即须开之如前。若将涅槃四观对四教，下智是生灭一切智，对三藏教也；中智是体法一切智，对通教也；上智即道种智，对别教；上上智即一切种智，对圆教。○二所以下，出所以。﹝智者疏﹞所以应明三机，那忽对四教者何？若无教即无观，禀教修观得成于智，所以明教也。﹝知礼记﹞观必教诠，智由观得。今明观智，须能诠教。○二教必下，广明四相二，初四教主二，初明教主一异。﹝智者疏﹞教必有主，有主即佛也。或可一佛说四教，或可示四相，明四佛。﹝知礼记﹞文有二义，明其一异，初跨节。论只一圆佛，被四种机，说四教法。次或可下，约当分论随机所见。据教所诠，四佛体用，优劣硕异。○二四教下，明补处偏圆。﹝智者疏﹞四教既有四主，即应有四补处。即是四种菩萨，辅佛弘此四教也。﹝知礼记﹞补处亦明，当分跨节，例主可知。○二若言下，四教法二，初明理尚无一。﹝智者疏﹞若言诸法寂灭相，不可以言宣。《大经》云：「生生不可说，乃至不生不生，亦不可说。」一教尚不可说，云何有四？○二答理下，明赴缘。说四前通释题，十义之首，已明此义。证理绝言，被缘须教，初明赴缘。﹝智者疏﹞答：「理论实尔，皆不可说。赴缘利物，有因缘故，亦可得说。非但生生可说，乃至不生不生，亦可说。以佛教门，出生死苦。」○二三藏下，明说四四，初三藏三，初明教相二，初明愿行二。初依谛立誓。﹝智者疏﹞三藏教者，如《释论》，引迦旃延子，明菩萨义。释迦初为陶师，值昔释迦佛，发愿从是已来，始发菩萨心，即是行人所求菩提，即名为法，深厌苦集，欣求灭道，即起慈悲心，誓度一切。﹝知礼记﹞初为陶师者，合云陶师之子，因遇彼佛，入城乞食，相好巍巍，乃发善心，而兴供养，遂对彼佛，发于誓言：「愿我当成佛，一如今世尊。」故今释迦，法住之时，度人多少等，皆同往佛言。即起慈悲者，发心拔苦，欲与其乐，若不谛审，非想结集，及轮回苦，又不谛审，三无为灭，及尽苦道，则不拔苦际，非与真乐。凡外不谛，二乘无誓，菩萨双非，依谛立誓。○二行六下，依誓起行二，初六度填愿。﹝智者疏﹞行六度行，行愿相扶，拔苦与乐，所以者何？悭名为集，堕饿鬼名苦行，檀名道，悭息名灭，菩萨自伏悭贪，悲心熏物。众生称名，即能脱苦。自行檀施，慈心熏物，物应可度。即能示现，令得安乐。当知为满弘誓，而修檀行也。乃至愚痴名集，生天名苦，修慧名道，痴伏名灭。修慧度时，自破苦集。为成悲心，以熏众生，众生称名，即得解脱，自证道灭，以成慈心。以熏众生，众生有感，应机得度，故知行填于愿。﹝知礼记﹞文中所明六蔽为集，六道为苦，六度为道，蔽息为灭。略举初后中四例知，此教菩萨，自伏六蔽，对破六道，令他断集，离苦故也。《菩萨戒疏》云：「檀破饿鬼，尸救地狱，忍济畜生，道拔修罗，禅静人中，慧照天众。○二行此下，六度满时。﹝智者疏﹞行此六度，各论时节，尸毗代鸽是檀满，须摩提不妄语是尸满，歌利割截不动是忍满，大施抒海是精进满，尚阇黎坐禅是定满，劬傧大臣分地是般若满。﹝知礼记﹞如尸毗王，遍割身肉，就鹰贸鸽，至尽一身，不恼不没，自誓真实，感身平复，是檀满相。如须摩提王，以身就死，持不妄戒，是尸满相。如忍辱仙人，被歌利王割截身体，慈忍不动，作誓即感，血化为乳，是羼提满相。如好施太子，求如意珠，雨宝济贫，得珠坠海，抒海取之，筋骨断坏，终不懈废，诸天问之，云生生不休，故助抒海，海水减半，龙恐海干，送珠与之，是毗离耶满相。如尚阇黎，得第四禅，出入息断，鸟谓为木，于髻生卵，定起欲行，恐鸟母不来，即更入禅，鸟飞方起，是禅满相。如劬嫔大臣，分阎浮提地为七分，城邑山川，均故息诤，是般若满相。所言满者，度本治蔽，行期满愿，今蔽已离，与拔遂心，即知六度，其功克满。○二如此下，明时位三，初约时明行相。﹝智者疏﹞如此修行，至初僧祇劫，不知作佛，不作佛；第二僧祇，心知作佛，口不言作佛；第三僧祇，心知口言；过三僧祇已，又百劫种相，百福成一相，凡用三千二百福，修成三十二大人相，现时方称菩萨摩诃萨，但伏惑不断，如无脂肥羊，取世智为般若，即此意也。﹝知礼记﹞从古释迦，至罽那尸弃佛，名初僧祇。准望声闻位，在五停心，及别相，总相，念处也。观力既微，故不知作佛。从罽那尸弃，至然灯佛时，名第二僧祇。位当暖法，既有证法之信，必知作佛，心未分明，故不向他说。从然灯，至毗婆尸佛，名第三僧祇。位在顶法，内心了了，自知作佛，口自发言，无所畏难也。无脂肥羊者，《大论》云：「此菩萨虽有上妙五欲，不生贪著，以有无常等观故。譬如有王，有一大臣，自覆藏罪，王欲罚罪语言，若得无脂肥羊，当赦汝罪。大臣有智，系一大羊养以水谷，日日三时，以狼怖之，羊虽得养，肥而无脂。王问：『云何得尔？』答以上事。菩萨亦尔，见无常空狼，令结使脂销，而功德身肥。○二用此下，约观明涉位。﹝智者疏﹞用此菩萨行，对声闻行位者。初僧祇，可对总别念处。二僧祇，可对暖法。三僧祇，可对顶法。百劫种相，可对忍法。坐道场时，可对世第一。三十四心，断结成佛，即对十六心。发真乃至九解脱，无学也。尔时坐道场上，三十四心断惑，正习俱尽，名为三藏佛。所以释迦精进，弟子纯熟，以精进故，九劫前超八相成佛。此即是三藏教主，所说教门。﹝知礼记﹞问：「声闻根钝，尚能速入七贤四圣。菩萨利智，何故三祇犹居顶法？」答：「声闻但于，一境一门，修念处等，故易成就。菩萨遍于，一切境界，一一四门，复加六度，久远熏修，使一一行，摄诸众生，令种熟脱。故三祇内，凡化几人，超凡入圣，自身此岸，度人彼岸，故经劫长，证位犹下。言三十四心，正习俱尽者，顿证罗汉，及以支佛。亦三十四心，无间而得，但不以此，顿尽正习。一言于习，有见思习，及尘沙习。菩萨修学，尘沙法门，治其劣慧。于一一门，用四谛观，伏其正使，于一一门，六度行熏，见思习。故树王下，三十四心，于尘沙法上，证四真谛，故令正使，及二习气，俱时而尽，故能二谛，皆究竟也。方异三乘弟子，独彰佛眼佛智。」○三此中下，约佛明补处。﹝智者疏﹞此中补处位，在百劫种相，伏惑住最后身，六度行成，誓愿将满，慈悲熏于众生，拔苦与乐。○二若就下，结观智。﹝智者疏﹞若就此辩者，但是因缘生法，世智明观，即是三藏教，观世音义也。﹝知礼记﹞若于三藏明，观音人，其相如是。○三料简二，初简超劫二，初问。﹝智者疏﹞问：「依三藏说，释迦弥勒，同时发心，一超九劫，何意二佛，俱成贤劫中佛耶？」﹝知礼记﹞一超九劫者，《婆沙》云：「尔时有佛，号曰底沙。有二弟子，一名释迦，乐修利他行，所化机先熟。二名慈氏，乐修自利行，所化机在后。彼佛念曰：『回多人就一人即难，回一人就多人即易。』欲令释迦先成道故，于是舍二弟子，入至山中。时释迦菩萨，随后入山，寻求本师，不见踪迹。正行之次，忽见彼佛，在宝龛中，入火界定，威光赫奕，特异于常。行次忘下一足，经于七日，说于一偈，叹彼世尊云：『天地此界多闻室（即北方多闻天王之室也），逝宫天处十方无（逝宫即梵王宫，外道计彼为常，佛为破彼，故称逝宫），丈夫牛王大沙门，寻地山林遍无等。』因此精进超于九劫。在弥勒前成佛。」○二答。﹝智者疏﹞答：「释迦值弗沙，促百劫，弥勒值诸佛，何必不促，为九十一劫耶？」﹝知礼记﹞弗沙与底沙，梵语赊切耳，弥勒值佛，必有超劫，恐梵文未至。○二简百劫二，初问。﹝智者疏﹞（编者注：据文意及体例，此处应漏缺「问：」）若尔则无百劫义？○二答。﹝智者疏﹞答：「任此法门，则有百劫，以精进力传超。」﹝知礼记﹞任此法门者，若任运行于，六度法门，则须百劫，此据常途，理数而言。若精进功倍，亦何局于时分？○二通教二，初明教相二，初示名教。﹝智者疏﹞通教者，如《大品》明三乘之人，同以第一义谛，无言说道，断烦恼，入涅槃，共缘一理，用观断惑通也。亦名共般若教。﹝知礼记﹞三乘因位，共能忘言契真谛，故同断见爱，故受通名。然有利根，通入后教，今分四相，且从钝说，前教菩萨，至果方断，三乘不通也。○二此事下，辩行相二，初斥三藏明行位二，初对事度显空行三，初斥事非度。﹝智者疏﹞此事与三藏异，《释论》破云：「岂以不净心，修菩萨行，如毒器盛食，食则杀人。」檀有上中下，谓舍财身命也。勇士烈女，亦能舍身，何得中舍名檀？满中檀，但名施，非波罗蜜。﹝知礼记﹞《大论》斥三藏菩萨云：「具足三毒，云何能集无量功德？譬如毒瓶，虽贮甘露，皆不中食。菩萨修诸纯净功德，乃得作佛。若杂三毒，云何能具清净法门？菩萨之身犹如毒器，具足烦恼名为有毒，修习佛法如贮甘露，此法教他，令他失于常住之命。檀有三品，谓命上，身中，财下也。贸鸽割身，犹是中舍，既不了空，焉到彼岸。」○二不见下，明空成行。﹝智者疏﹞不见能所财物，三事皆空。非悭非施，此是真檀波罗蜜，乃至非愚非智，无著空慧名真般若，不取世智。论云：「若不信空，一切皆违失。」当知汝所修，皆不与理相应，若信诸法空，一切有所作，良以空故，能成一切诸法。故知若得空慧，能具一切法也。﹝知礼记﹞施本治悭，悭不可得。三事既空，施相不立。能所既泯，真空现前，是真檀度，下之五度，能所皆空，是则名为，道不二相，以此空慧，荡生法执，故令众行，称理圆成。○三又复下，斥定三祇。﹝智者疏﹞又复菩萨，无量劫修行，何但三阿僧祇？如是等种种破三藏失，以显摩诃衍，中通教意也。﹝知礼记﹞空心立行，长劫忘劳，摄无量生，经无量劫，何得限定？三阿僧祇，为逗衍机，须破三藏。非是废除，彼教接物。○二《大品》下，约断结明共位二，初衍门行位二，初断结行。﹝智者疏﹞《大品》云：「菩萨发心，与萨波若相应，此即观真断结，与理相应也。」发心已来，即观真断结，便称菩萨，即是假人也，又观真即是法也。常与慈悲俱起，自断苦集，修道灭，亦以慈悲誓愿，断一切众生苦集，与其道灭，体达诸法如幻如化，不生不灭，三事俱亡以行檀，乃至一切法无所著名般若，以此诸行填愿，即能破四住惑，见第一义。﹝知礼记﹞梵云萨波若，此云一切智。发心与此空智相应，即能断见及破思惟，即是无生人法。法缘慈悲自行化他，积行填愿，皆与无生四谛相应，故能因中断结证理。○二则有下，断结位。﹝智者疏﹞则有三乘共十地，所谓干慧乃至佛地。○二若将下，对小阶级。﹝智者疏﹞若将此十地来对声闻者，干慧地对总别念处，性地对四善根位，八人地对八忍，见地对初果，薄地对二果，离欲地对三果，已办地对四果，支佛地自对支佛位。菩萨地，自是出假方便，道观双流，断正侵习佛地尽故。论云：「是人烦恼尽习不尽。」﹝知礼记﹞八人地，对八忍人者，忍也，世第一。后十六刹那，齐道比忍，犹属于贤，至道比智，即名为圣。二位同在，无间三昧故，以十六对八人，见此教菩萨，从已办地，留习润生，用慈悲道，与真空观，双行化物。前断正使，今侵二习，至于佛地，见思习尽，真谛究竟，尘沙习尽，俗谛究竟。第七地中，有断有留，故尽不尽。○二以誓下，约扶余习，以利他。﹝智者疏﹞以誓扶习还生三界，利益众生净佛国土，岂同三藏菩萨，伏惑行六度行耶？此菩萨修行断惑，余残未尽譬若微烟，慈悲五道示现度物。众生若称名，若感见，即能拔苦与乐，解脱得度也。﹝知礼记﹞正使既尽习不润生，以誓扶之能生三界，以藏通教俱不谈常，生死之身全由惑业。二乘惑尽不受后身，菩萨利物恐同二乘。故藏菩萨，用慈悲誓扶于正使，受生化物，通既断正，以誓扶习而作生因。尽在不久故似微烟，既为益他留形三界，故称名感见，能拔苦与乐。○二此是下，结观可见。﹝智者疏﹞此是通教体假入空观，亦名一切智，即是通教观世音义也。○三别教二，初明教相二，初示名教。﹝智者疏﹞别教者，别异通也；别明不共般若，故言别也。﹝知礼记﹞诠中故异通，次第故异圆，故名为别。不共般若，不共二乘，全别前教圆亦不共，故未别后不名不共，意在于兹。○二此教下，辩行相二，初约次第明行位二，初明次第意。﹝智者疏﹞此教虽明中道，为钝根人方便说中，次第显理，广明历劫修行。故《大品》云：「有菩萨，从初发心，游戏神通，净佛国土。次第修习恒沙法门，助显中理，前却四住，次破尘沙，后破无明。」﹝知礼记﹞虽说众生，见闻觉知体是佛性，而全起作三种之惑。故须用此觉知之性，观空破有，观假破空。待二均平，方照本性中道之觉。故名方便次第显理，既此迂回故经尘劫，从初标志，次第修学河沙观智，破河沙惑显如来藏，河沙性德，故缘无量四谛发心。○二十信下，明伏断相二，初法。﹝智者疏﹞十信通伏诸惑，而正伏四住。十住亦是通伏诸惑，而正断四住，成一切智；十行出假断无知，成道种智；兼伏界外尘沙，十回向断界外尘沙，成道种智；正修中道伏无明，十地断无明，见佛性成一切种智。﹝知礼记﹞十信缘中通伏三惑，心正著有，要先观空，伏断四住方袪滞有；复偏著空，故观六界药病，成就体析八门道种。又观四圣，惑智因缘，无量无作八门道种，二观既成故照中道，此时三观只在一心，别向圆修斯之谓矣。○二喻。﹝智者疏﹞譬如烧金，尘垢先去，然后镕金，次第断结亦复如是。﹝知礼记﹞圆譬冶铁作器，别喻烧金作器；冶谓镕铸，淳朴顿融，任运粗垢先落；烧谓锻炼，物体犹坚，特要粗尘先天，然后融金，以除细垢。圆观顿穷法界无意，先观二谛，二惑任运先落，别观次第显中有意，先观二谛，故使二惑先除。○二此菩下，期真应以利物。﹝智者疏﹞此菩萨发心，秉法慈悲，修行自断无明，成就真应，大誓慈悲，熏于法界众生，机感即拔苦与乐。﹝知礼记﹞初虽次修，后能圆应。○二此是下，结观智。﹝智者疏﹞此是从空出假，观道种智，别教观世音义也。﹝知礼记﹞问：「别向圆修，何但结为，出假之智？」答：「从胜受名，故约教道。故如《辅行》云：『一教始终，虽具三谛，若入证道，不复名别。』是故别教，但在于假。」○四圆教二，初约行位明圆二，初广示相二，初正释行位二，初约法示相二，初教所诠理。﹝智者疏﹞圆教者，此正显中道，遮于二边，非空非假，非内非外。﹝知礼记﹞说一切法，皆是中道。一色一心，一染一净，皆具三千。悉非空假，非内即非性，全性成修故。非外即非修，全修在性故。既其空假双亡，修性俱泯，则中道之义显矣。○二观十下，教所诠观二，初正示二，初明修观二，初对境示观。﹝智者疏﹞观十法界众生，如镜中像，水中月，不在内，不在外；不可谓有，不可谓无，毕竟非实；而三谛之理，宛然具足。无前无后在一心中，即一而论三，即三而论一。﹝知礼记﹞教所诠法令生妙解，今依妙解而修妙观，十界众生所观境也。镜水譬性德三千，像月喻修起三千，内外有无皆无实性，而三千三谛终自宛然。○二观智下，就观明谛。﹝智者疏﹞观智既尔，谛理亦然，一谛即三谛，三谛即一谛。﹝知礼记﹞此无缘观，照无相谛，以无相谛，发无缘观。谛观名别，其体本同，是故能所，二即非二。○二《大品》下，明证释二，初证发心相。﹝智者疏﹞《大品》云：「有菩萨从初发心，即坐道场，转法轮，度众生。」﹝知礼记﹞若发真心，似心观心及名字心，随位约即，明坐道场，转轮度生。故《佛藏》云：「众生身中，已有如来，结跏趺坐，理即尚尔，况修中位。」○二即于下，初发心德。﹝智者疏﹞即于初心，具观三谛一切佛法，无缘慈悲，于一心中，具修万行诸波罗蜜。○二入十下，入位。﹝智者疏﹞入十信铁轮，已能长别苦轮海，四住惑尽，六根清净，名似解进。入十住铜轮，初心即破无明，开发实相，三智现前，得如来一身无量身，湛然应一切，即是开佛知见，示悟入等。○二文云下，别文称叹四，初此经叹真实。﹝智者疏﹞文云：「正直舍方便，但说无上道。」又云：「今当为汝说最实事，即是圆教一实之谛，三观在一心中也。」○二《大品》叹具法。﹝智者疏﹞《大品》云：「若闻阿字门，则解一切义。」○三涅槃叹初心。﹝智者疏﹞《大经》云：「发心毕竟二不别，如是二心前心难，是故敬礼初发心，即是义也。」﹝知礼记﹞四此中下，诸文叹眼智二，初约此经总示。﹝智者疏﹞此中知见，但称为佛知佛见，即是一切种智。知佛眼，见佛眼，见佛智，知非不照了，余法从胜受名，譬如众流入海失本名字。﹝知礼记﹞开示悟入皆佛知见，所知见境，既该百界，验能知见，即三智五眼，从胜称一，如海具众流。○二引二文别释二，初《大论》明智。﹝智者疏﹞《大论》云：「十智入如实智无复本名，但称如实智。」言十智者，谓世智他心苦集灭道法，比尽无生也。﹝知礼记﹞如此十智通于三藏，三乘唯如实智属于衍教，今但证圆。○二眼亦下，《大经》明眼。﹝智者疏﹞眼亦如是，五眼具足成菩提，而今但称为佛眼。《大经》云：「学大乘者虽有肉眼，名为佛眼。」若例此语，学小乘者，虽有慧眼，名为肉眼也。﹝知礼记﹞既见粗色，即是佛性。具一切法，即观行五眼，从胜名。佛肉眼，见性褒之以佛慧，见偏空，贬之为肉。○二若能下，兼明人法二，初示圆六双。﹝智者疏﹞若能如是解者，名圆教人法，约无作四谛，起无缘慈悲，修不二定慧，成真应二身，真遍法界，药珠普应，一切横竖逗机，冥显两益。○二以无下，明经二益。﹝智者疏﹞以无缺宝藏，金刚般若拔根本究竟解脱，以首楞严法界健相，与三点涅槃大自在乐。﹝知礼记﹞三点涅槃者，《大经》云：「秘密之藏，犹如伊字三点。若[立+立]则不成伊，纵亦不成，如摩醯首罗面上三目，乃成伊。我亦如是，解脱之法亦非涅槃，如来之身亦非涅槃，摩诃般若亦非涅槃，三法各异亦非涅槃，此乃三德即一而三，名大涅槃也。」○二是名下，结归题。﹝智者疏﹞是名中道第一义谛。观一切种智，是名圆教观世音义也。﹝知礼记﹞如文。○二问答显妙三，初明无缘与拔二，初据中道妨慈问。﹝智者疏﹞问：「此观，观众生非空非有，云何行慈悲？」○二指《净名》成慈答。﹝智者疏﹞答：「如《净名》中说。」﹝知礼记﹞《观众生品》文殊问维摩言：「云何观于众生？」维摩言：「譬如幻师见所幻人，如智者见水中月，如镜中见其面像等。」文殊言：「若菩萨作是观者，云何行慈？」维摩言：「菩萨作是观已，自念我当为众生，说如斯法，是即真实慈也。」彼品既是通相，从假入空，彻见三谛即是中道，无缘与拔。○二明中道建立二，初约双非皆破问。﹝智者疏﹞问：「若观十法界，非空非假者，即是破一切因果耶？」○二明中道遍立，答二，初约明中，能立偏圆，三宝四谛二，初略示迷中之失。﹝智者疏﹞答：「若不明中道，则不识非权非实，亦无权无实，则无四番因果。﹝知礼记﹞四教四谛是权，实相皆依中道，非权非实而得建立。今既迷此，则一切皆失。○二若明下，广示明中之德二，初示四种四谛唯心。﹝智者疏﹞「若明中道则权实双照，得有三种权四谛，苦集因果，三种道灭因果，乃至一实无作四谛，世出世因果，宛然具足在一念心中。﹝知礼记﹞十种法界，忘言之理，名为中道，得此理故，方施权实之教。十界融即，说者名圆；十界次第，说者名别；六界无生，说者名通；六界生灭，说者名藏。此之四教，各论四谛，若识中道，诸法皆融。故于一心，具四四谛。○二所以下，释一体三宝具渐二，初约圆观明三宝。﹝智者疏﹞「所以者何？以实相慧，觉了诸法非空非有，故名为佛宝。所觉法性之理，三谛具足即是法宝。如此觉慧，与理事和名僧宝，事和，即有前三教贤圣僧，与理和，即有圆教四十二贤圣僧。﹝知礼记﹞佛但双非者，且从略示。遮必具照，三智圆觉，方名佛宝。以法三谛，显佛不孤，僧宝中云。理事和者，上三谛法，性本圆融，名之为理。随情差别，名之为事。佛实相慧，具于权实，实慧和理，能说圆法，权慧和事，能说偏法。故《文句》明法用方便云：「智诣于规，善用圆法，逗会众生，如圆举指目于圆处。」智诣于矩，善用偏法，逗会众生，如偏举指目于偏处。言事和，即有前三教等者，权慧随情，照谛差别，即说别教，次第三谛。或说藏通，即离二谛，乃有三教行人，禀法修行，成三僧宝。若其实慧，和随智谛，即说不次第三谛，乃有顿修行人，禀法成于圆教。因果之僧，不独令他，禀教成僧，亦能应作，偏圆行人，修成僧宝。」问：「四十二位，自等觉来，合判为僧，妙觉为佛，云何因果皆名为僧？」答：「别相三宝，乃以因果而为僧佛，今论一体一人，一念具足三宝，四十二位，位位报智，冥于法性，皆名二宝。位位应身，皆名僧宝。故妙觉应，最能三土，统理大众。是故僧宝，究竟成就，若能善识，一体三宝，任运能具。诸渐教中，三宝之义，以能和于理事，三谛故也。」○二故大下，引月爱明僧相二，初据经文明诸地智断二，初正引涅槃二，初通譬诸地二，初顺喻白黑论增减二，初举月光喻。﹝智者疏﹞「故《大经》月光增损，而举两喻，前十五日约光论增，后十五日约光论减。而其月性实不偏圆，前后往望不无盈昃。﹝知礼记﹞白月，光增以喻发智；黑月，光减以喻断惑，喻虽前后，法乃同时。○二月性下，以体用合。﹝智者疏﹞「月性圆者喻于实相，光明增减以喻智断。智光增者，即诸法不生而般若生；断光减者，即是诸法不灭而烦恼灭。《大经》亦称无明为明，故知用譬邪光灭也。﹝知礼记﹞实相，则因果不二。智断，则增减有殊。诸法不生，诸法不灭。三千无改也烦恼灭，般若生，无明即明也。《大经》等者，以无明体，是强觉故，亦称为明。○二如是下，约法地地论智断。﹝智者疏﹞「如是增减日日有之，如是智断地地皆具。﹝知礼记﹞舍喻就法，四十二地，一一智断，故云皆具。○二若十下，别对诸地二，初以晦望，对妙觉。﹝智者疏﹞「若十五日体圆光足，则月不更圆，光不更盛。此喻中道理极，菩提智满，故云不生不生名大涅槃。若三十日，体尽光减，究竟无余，此喻无明已遣，邪倒永除，无惑可断，故云不灭不灭名大涅槃。﹝知礼记﹞月望以喻，妙觉理体智德，二俱圆极，故重云不生。月晦以喻，妙觉独头相应，二皆究尽，故重云不灭。○二初三下，约开合，对诸地。﹝智者疏﹞「初三日月，即喻三十心智断；次十日月，喻十地智断；十四日月，喻等觉智断；十五日月，喻妙觉智断。﹝知礼记﹞合前开后，故以十五，对四十二，此中初三，即有黑白，两初三也。乃至十五，亦复如是。○二仁王下，例诸《般若》。﹝智者疏﹞「《仁王》《天王》等《般若》，以十四日，譬十四般若，即此意也。﹝知礼记﹞但明因位，故以十四，对四十一地，地地之中，具三般若。○二如此下，结僧宝。立一切因果。﹝智者疏﹞「如此明僧宝智断，皆约中道一实相法，一切因果无所破失也。﹝知礼记﹞若与中道理和，必与三教事和，是则权实因果，皆由中道，而得建立。○二若不下，约迷中。即破渐顿，三宝四谛，二初示得前失后。﹝智者疏﹞「若不明中道非空非假，但计断常等，即是破生灭四谛，世出世因果，破三藏三宝。若但说无常生灭者，即破无生四谛，通教三宝，若但说体法，不生不灭真谛者，即破无量四谛，别教三宝，若但说次第，显非空非假者，此亦破圆教无作四谛，一体三宝。﹝知礼记﹞四教三宝，及四四谛。但依二种中道而立，藏通依离断常中，别圆依佛性中，各有即离，故成四教。外计断常都迷二中，故失四教。三宝四谛，三教得失，在文可见。○二传传下，明前多后少。﹝智者疏﹞「传传相望，前所破失者多，后所破失者少，可以意得。」○三以权显实二，初约圆诠废渐问。﹝智者疏﹞问：「若圆修实相，一法三谛，一心三观，具足诸法，亦应一教四诠，称于圆教即足，何用四教如前分别耶？」○二约权能显实答二，初舒渐显圆二，初以观例教。﹝智者疏﹞答：「上开章云：次第三观，一心三观，明教亦二。若一教圆诠，一切诸法者，赴利根人。若四教差别，逗钝根人。﹝知礼记﹞观既以次，显于不次。教亦以三，显于一圆。利可直谈，钝宜渐显。今若四说，利钝不遗。○二若不下，以三显圆二，初示立三意。﹝智者疏﹞若不假渐次，分别圆顿，何由可解？用别显圆，故先明四教也。」○二虽说下，引文证释。﹝智者疏﹞虽说种种道，其实为一乘，又于如来，余深法中，示教利喜，余法即三方便，引导弄引开空法道。﹝知礼记﹞余深法者，藏通余而不深，圆教深而不余，别教亦余亦深。故将唯余，及以两亦，助显唯深，弄引者，引去声，谓曲弄之前，必有引起。言开空法道者，谓前三教，是开通圆空，之法道也。○二若入，下卷权归实二，初废三立圆。﹝智者疏﹞若入佛慧方便无用，故云唯此一事实，余二则非真。故知但一圆顿之教，一切种智，中道正观，唯此为实观世音，余皆方便说也。﹝知礼记﹞前是为实施权，今明废权立实，十方三世法皆尔也。○二复次下，忘言契理。﹝智者疏﹞复次若有所说，若权若实，悉是方便非权非实，言语道断，心行处灭，不可说示，不生不生，妙悟契理，方名为真。此亦无实可实。﹝知礼记﹞寄言显理，从偏入圆，权非实是。恐失意者，是非不泯，故以双非，绝其思议。权既不生，实亦不生，故二不生，彰乎妙契。应知此立，非权非实，但是祛乎著语之情，其所契悟理无别途，勿谓双非理过一实。二观心，明二种观。问：「上明诸教，无非对境立乎观门，况复约圆，境观皆妙，何故至此，更说观心？」答：「上为解释，观世音名，故约四教，明乎观法。既观世音，正以他生，而为观境。心佛众生虽无差别，就生佛境高广难观。若就心境，近而易照。佛世当机，随闻悟入，境无远近。灭后初学修观，要须拣难从易。故今诸部，约教释中。纵已明观，后须更立。观心一科，又复他生，不出心性。若观自心则能明见，十界众生，故知观心，成前约教。世音之观，今示观心，其意略尔先标。﹝智者疏﹞次明观心者。○次夫心下示二，初约心源本无境观二，初明本无心境二，初明性绝百非。﹝智者疏﹞夫心源本净，无为无数，非一非二，无色无相，非偏非圆。﹝知礼记﹞心源本净等者，只现前心，当处即中，名之为源。离一切相名为本净，无为下，列所离相，既其若此，焉立心境。○二虽复下，明心非四运。﹝智者疏﹞虽复觉知，亦无觉知，若念未念，四运检心，毕竟叵得。﹝知礼记﹞尚不可以知觉而求，岂能以生灭而取？是故不可立心为境。○二岂可下，明莫陈观法三，初法。﹝智者疏﹞岂可次第不次第，偏圆观耶？﹝知礼记﹞心境本无，观于何设？○二犹如下喻。﹝智者疏﹞犹如虚空等无有异。﹝知礼记﹞无以比，况强指虚空。○三此之下合。﹝智者疏﹞此之心性毕竟无心。○二有因下，由缘感须立观心二，初由缘立心。﹝智者疏﹞有因缘时，亦得明心。﹝知礼记﹞有十因缘，能修证者，无能所中，立所观境。○二既有下，由心立观二，初略立三，初法。﹝智者疏﹞既有论心，即有方便正观之义。○二喻。﹝智者疏﹞譬如虚空，亦有阴阳两时。○三合。﹝智者疏﹞心亦如是，虽无偏圆，亦论渐顿。○二若作下，委示二，初示渐观。﹝智者疏﹞若作次第观心者，即是方便渐次意也。﹝知礼记﹞虽明二观，正意在圆，故次第观略指而已。○二若观下，示顿观二，初明全性成修二，初就法直明二，初示二，初于一念观性，三因。﹝智者疏﹞若观心，具有性德三谛，性德三观，及一切法，无前无后无有次第，一念具足。﹝知礼记﹞三谛即正因，三观即了因，一切法即缘因。具缘了之正，名为三谛；具正缘之了，名三观；具正了之缘，名一切法。故《大经》云：「法身亦非般若，亦非解脱，亦非此之三法；举一即三，三即是一；非纵非横，同居一念。」○二十法下，观千法皆有三谛。﹝智者疏﹞十法界法，千种性相。因缘生法，即空即假即中，千种三谛，无量无边法，一心悉具足。﹝知礼记﹞以其千法，皆因缘生故，趣举一性相，叵得故空，缘起宛然故假，性绝待对故中。一法既然，千法皆尔。学者须知，千种三谛只一三谛，说千不散，说一不合。以圆融故，千法各得三谛全分。盖由三谛体是三德，名秘密藏，一切诸法不出此藏。此藏全体遍入诸法，如世真金具灿烂色，具转变能，具不改性；若成师子，则全以色等作头作尾，作乎胸背，四足牙爪众毛，岂有一处不具色等三邪！此三岂可暂分隔邪！得此喻意，即于千种三谛，不起合散一多之计也。况今千法且总略言，广则三千一一三谛。故荆溪云：「三千即空性了因，三千即假性缘因，三千即中性正因。」心法既尔，众生三千，诸佛三千，同一秘藏。是故一一皆具三谛，此等法门同居一念。○二此即下结。﹝智者疏﹞此即不次第观也。﹝知礼记﹞即不次第观者，不思议境。境即是观，若境自是境，更起观智来照此境。此乃别修，非性德行。故止观十乘，是观别相，三千空假中是观总体。以此为妙境，以此为发心，以此安其心，以此能遍破，以此通塞著，以此调道品，以此合助道。就此论次位，以此忍他缘，以此离似爱。此外无行，此外无果，以将果理为妙行故，故示千种三谛之后，便云：此即不次第观也。○二《华严》下，按经委示二，初引经示观二，初明心造一切。﹝智者疏﹞《华严》云：「一切世间中，无不从心造，心如工画师，造种种五阴。」﹝知礼记﹞十种世间，皆住真法。真法无碍，故十互融，融故百界千法具足。此之理具，已有造义，由理造故，方有事造。故一言心造，即二造也。○二若观下，观一切皆三。﹝智者疏﹞若观心空，从心所起一切皆空。若观心有，从心所生，一切皆有。心若定有，不可令空。心若定空，不可令有。以不定空，空则非空。以不定有，有则非有。非空非有，双遮二边，名为中道。若观心非空非有，则一切从心生法，亦非空非有。﹝知礼记﹞理事二造，各论一切，略则千法，广则三千。若观心空，理事三千无不空也。观心假中，理事三千，无不假中。既三千空，空即三观，三皆能破，故总言空。观三千假，假即三观，以皆立故，故总言假。观三千中，中即三观，皆绝待故，故总言中，此乃三德三谛，三千故也。○二如是下，结法归心。﹝智者疏﹞如是等，一切诸法，在一心中。○二若能下，指修是佛二，初广引经文二，初引证齐佛三，初约《大经》，观缘得佛。﹝智者疏﹞若能如是观心，名上上观，得诸佛菩提。﹝知礼记﹞十如即是十二因缘，今观即性，故见三千，即空假中名上上智。初心修此，即名得佛。○二引《净名》，观身等佛。﹝智者疏﹞《净名》云：「观身实相，观佛亦然。观身相既等于佛，观心相亦等于佛。」﹝知礼记﹞观境虽异，实相岂殊？故得观自身心，等彼果佛。○三引《华严》，心佛无差。﹝智者疏﹞《华严》云：「心佛及众生，是三无差别，当知观此心，源与如来等。」﹝知礼记﹞如前委说。○二若作下，约经叹观二，初叹正观。﹝智者疏﹞若作余观观心，皆是方便，名为邪观。若作如此圆观，名为真实正观。﹝知礼记﹞余观望此，皆悉偏邪，迦叶未闻已前，皆是邪见。○二即开下，叹是佛。﹝智者疏﹞即开佛知见，坐如来座。如此慈悲，即是入如来室。安忍此法，即是著如来衣。修此观慧，即是如来庄严。其人行住坐卧，皆应起塔。﹝知礼记﹞开示悟入，佛之知见，今家四释：一圆四位，住行向地，二圆四智，谓道慧即毕竟空。二道种慧，不思议假。三一切智，双遮中道。四一切种智，双照中道。三圆四门，即不思议，空门有门双非双亦也。四圆四观，即三观皆空，三观皆假，即三而一，即一而三，皆如次对，开示悟入，四位竖论，余三横辩，故知开等，通浅通深，座室衣三，皆称如来者，以用果法，为行故也。位虽高下，境观无殊，是故四仪，皆应起塔。○二如此下，结成佛法。﹝智者疏﹞如此观心，名观佛心也。﹝知礼记﹞非今所明，难越九界。○二明普门二，初开章。﹝智者疏﹞第二明普门即为二：一通途明门，二历十义解释。○二随释二，初通途明门二，初列。﹝智者疏﹞通六意者：一略列门名，二示门相，三明权实，四明普不普，五约四随，六明观心。○二释六，初略列门名三，初列门下，通约喻显。﹝智者疏﹞列门名者：通从世间，如人门户，通至贵贱居室。○二凡鄙下，别就法示二，初世间二，初示诸门。﹝智者疏﹞凡鄙以十恶五逆为门，通至三途；清升以五戒十善，四禅四定等为门，通至人天；外道以断常为门，通至惑苦；爱以四倒为门，见以四句为门。﹝知礼记﹞外唯世间，故至惑苦，惑即集也，爱著三界，常乐我净，故言四倒。见惑虽多，不出有无，及以一异，各执四句。○二善恶下，束归生死。﹝智者疏﹞善恶虽殊束而为言，俱是有漏，世间之门，通至生死尔。○二若就下，佛法门二，初示四教通之能所。﹝智者疏﹞若就佛法论门，亦复众多，三藏四门，通有余无余涅槃；通教四门，近通化城，远通常住；别教四门，渐通常住；圆教四门，顿通常住。﹝知礼记﹞通真含中，钝入化城，见空真也，利达常住，见中真也。○二此则下，明四种有乎教观。﹝智者疏﹞此则四四十六教门，又有十六观门，合三十二门。﹝知礼记﹞《大本》玄云：「若于一教，以四句诠理，即是四门。四四合为十六门，若以行为门者，禀教修观，因思得入，即以行为门；藉教发真，则以教为门。若初闻教，如快马见鞭影，即入正路者。不须修观，如依电光，即得见道。不更须教，[立+立]是住昔善根习熟。今于教门，得道名信，行于观门，得道名法行。」○三能通下，广指《大本》。﹝智者疏﹞能通之义，分别其相，在《大本》玄中。○二二示下，示门相四，初三藏。﹝智者疏﹞二示门相者，三藏四门，所谓阿毗昙是有门，成论是空门，昆勒亦空亦有门，车匿非空非有门，一一广明行法判贤圣位，由门通理。﹝知礼记﹞俗既实有，不即真谛。故于俗谛，明四种门，以通于理。假人叵得，四门是同，但就五阴，分别四相。实法无常是有门；观三假浮虚是空门；观二门俱用从容而修，是两亦门；观离空有相，绝言而修，是双非门观；随成一观，皆得会真。○二通教。﹝智者疏﹞通教四门者，谓如幻之有，如幻之空，亦空亦有，非空非有，一一作行相判贤圣位，由门通理。﹝知礼记﹞二谛相即，四门不诤。或观幻有，或观幻空，或双存观，或双泯观，但随根性，依一门修，皆得入道。○三别教。﹝智者疏﹞别教四门，观佛性如闇室瓶盆即有门；观佛性空，如迦毗罗城空即无门；观佛性如石中金，福人得宝，罪人见石，是亦有亦无门；观佛性离二边即中道，非有非无门，一一作行相判位，由门通理。﹝知礼记﹞言观佛性者，信分别心，是本觉性。体是三谛，根钝不知，性具九故，致令三谛，体不融即，随禀一门，而修观法。禀有门者，观本觉性，是真善妙有，如瓶盆等，为闇覆故，不能显现，《佛藏》十喻，皆此门意。禀空门者，观于本觉，是毕竟空，无相可得，由我执者，不得睹见，如迦毗罗城空者，此城本是释尊生处，为琉璃王，之所破灭，释种既尽，城邑荡然，阿难愁恼，世尊怡悦，因阿难问，故佛答言：「汝见迦毗罗有，我见迦毗罗城空。」大涅槃空，亦复如是。禀双亦门者，观本觉性，不定有无，如石中金，福人见故亦有，罪人不见故亦无。有无双照，可以证入。禀双非门者，观本觉性，不可有无，而思说也。绝念而观，方可妙悟。○四圆教者。﹝智者疏﹞圆教四门名不异别，但一门即三门，三门即一门。不一不四，无历别之殊，圆融不四之四，一一判不思议行位之相，由门通理。此义皆在《大本》。﹝知礼记﹞真善妙有，及毕竟空，双遮双照，名岂异前？但以别人，不知三谛，体是三德，不纵不横，一一互具，以此三谛，而为四门。失此意故，随门各解，名有四之四，今圆得旨，乃于彼四，融即而观，故得名为不四之四，虽立行位，皆不思议。○三次论下，明权实。﹝智者疏﹞次论诸门权实，三藏通教，教观十六门，能通所通，皆是权。别教教观，能通是权，所通是实。圆教教观八门，能通所通，皆是实。具论在彼《玄义》。﹝知礼记﹞偏真为权，中道为实，前之二教，能诠能观，共十六门。所诠所证，但在偏真，故皆是权。别教教道，能诠能观，皆次故权。见所诠理，及所证地，同圆故实。圆教教观，能诠所诠，能行所到，始终俱圆，故皆是实。○四次明下，明普不普二，初凡渐不普。﹝智者疏﹞次明普不普者，若凡夫外道，见爱等门，尚不能通，出三界，何况普耶？三藏通教，虽通化城，亦复非普；别教渐通，亦非普义。○二圆门是普二，初约法直示。﹝智者疏﹞唯圆教教观，实相法门，能遍十法界，千性相，三谛，一时圆通，圆通中道，双照二谛，独称为普门也。﹝知礼记﹞三千之法，即空假中，乃以所通，而为能通。门外无理，能所泯亡。此之妙门，普义成就。○二复次下，引经委释二，初众经圆门二，初别示四门三，初约二经一往属空二，初引《净名》。﹝智者疏﹞复次如《净名》中说，入不二门者，生死涅槃为二。不依生死，不依涅槃，名为不二，亦复非一。﹝知礼记﹞不专引文，已含释义。彼经文云：「善意菩萨云：『生死涅槃为二，若见生死性，则无生死，无缚无解，不然不灭，如是解者，是为入不二法门。』」彼疏释云：「生死是缚是然，涅槃是解是灭为二。今观生死性，本来常寂，本自不缚，何所论脱？又亦不然岂应是灭？既无然灭，不复有二，是为入不二门。」问：「经疏但以中道之一，不于缚解，然灭之二，今文何故，更加非一？」答：「所言中者，体绝待对。若定是一，必须待二。善谈中者，必忘中也。故《末陀摩经》，正诠中道，而以忘中，名为中道。故自注云：『末者莫义，陀摩者中义，即莫著中道也。』又复今文，以彼善意，所谈不二，建立圆空，释普门义。若于三谛，荡之不尽，非毕竟空，岂成普邪？故知四依，深谛中义，破用自由，不可执文难于妙解。○二何以下，释经义二，初据本经释。﹝智者疏﹞何以故？既除于二，若复在一；一对不一，还复成二，岂名不二耶？今不在二，故言不一不二，亦名不有不无。不有是破假，不无是破空。不有是破二，不无是破一。若尔者，应存中道亦空。﹝知礼记﹞若真不二，必不存一。亦名不有不无者，圆教中道也。此中能破，藏通二教，单俗单真。故云不有破假，不无破空，又破别教，复俗单真。故云不有破二，不无破一。盖前三教，各以二谛，为缚解故。圆中能具三种二谛，具故融即，乃以融即，破于不融，令成不二。若尔下，明能融亦荡。虽曰圆中，存则成待。○二《大经》下，例《涅槃》释。﹝智者疏﹞《大经》云：「明与无明其性不二，不二之性即是中道，中道既空于二边，此空亦空，故名空空。」空名不可得，空是为入不二法门，即是圆教就空门，辩普门之意也。﹝知礼记﹞《净名》，生死与涅槃不二。《大经》，无明与明不二。二遣一亡，两经义合，既其二边，与中俱荡，名毕竟空，此乃约空明普门也。○二三十下，寻《净名》门门具四二，初举一品诸门。﹝智者疏﹞三十一菩萨，各说不二门，文殊说无说，为不二门，《净名》杜口，为不二门。﹝知礼记﹞三十一菩萨，妙德、《净名》，若说、若默，无非实相，当体为门。若就现文，增胜而说，可以分对，空等四门，及以第五，不可说藏，皆名不二，无非普门。○二细寻下，示圆义各四。﹝智者疏﹞细寻彼文，皆有四门义。﹝知礼记﹞大师妙解，尽理而穷，见一一门，具四门义。如向所引，生死涅槃，二既即中，中亦即二，中即生死名妙有门，中即涅槃名妙空门。二即中道，中必遮照，双照是第三门，双遮即第四门。虽于一门，约义开四，此四皆悉，摄法遍周，俱得名普。余三十门，既皆融二，而归不二，各四宛然。文殊以言，显于无言，《净名》以默，彰于无说。盖示三谛，体是秘藏，本绝言诠，既示三谛。岂非四门，复由向者。三十一菩萨，皆从无说，显示四门。门门妙绝，不可言思。得意之机，随其所闻。忘言而证，其失意者，犹谓有说，莫契无生。故二大士，以言以默，显乎四门。离言说相，则使彼彼，四门之机，各于其门。忘言趣理，须了无说，被四门机，其功最大。故诸菩萨，虽各兴言，不谈一字。《净名》杜口，广说四门，是则说时常默，默时常说若不尔者。何故备举三十三门，而言皆有四门义耶？非旋总持莫穷斯旨，细寻之说其致甚深。○三肇师下，就诸经分文对四。﹝智者疏﹞肇师注云：「诸菩萨历言法相，即有门，文殊言于无言，此即空门。」《思益》云：「一切法正，一切法邪，亦是普门意。游心法界如虚空，是亦空亦有门。《净名》默然，即非空非有门。」﹝知礼记﹞三十三门，门门具四义。虽成就，文且幽深，欲使咸知，故就显文，示四门相，肇注《净名经》云：「诸菩萨历言法相，文殊言于无言，山家准肇判属二门，思益一切即邪即正，邪是俗有，正是真空。《华严》游心遍入法界，岂非妙有？即达如空，岂非妙空？故此二经，皆双亦门也。复取《净名》，杜于言说，显于诸法，皆非二边，示第四门，其文甚显。此则诸经，据圆实理，开乎四门，深而复广，皆是普门。」○二《大品》下，通明普门。﹝智者疏﹞《大品》四十二字门，先阿后荼，中有四十字，皆具诸字功德，此亦是不二普门。上方便品云：「其智慧门，难解难入。」《譬喻》云：「唯有一门，而复狭小。」﹝知礼记﹞《大品》《法华》，三句明门，虽不别属；四门之数，而遍摄法，皆是普门。四十二字，字字皆具。三种般若，非纵非横，而高而广，故能互摄。诸字功德，智门一门，皆通实理，难入狭小。其义相成，难入故狭，狭故难入。四十余年，调机方说，此门甚妙。非七方便，能解能入。斯乃至广，而受狭名。○二众经下，结门名普。﹝智者疏﹞众经明实理门者，悉普门意也。四随观心等，悉在《大本》。﹝知礼记﹞此经开权，永异诸部。显示实理，与昔圆同。故与众经，同明普门。四随观心，[立+立]在《大本》。第八辩体中，明谓随彼根机，种种差别，赴欲、赴宜、赴治、赴悟，故四门异说也。观心者，若以教为门，即于四门，随闻得悟，不须修观，名信行人，若闻而不悟，应须修观，名法行人。四教四门，各有十观，学者寻之。○二别释普门二，初标。﹝智者疏﹞二别释普门者。○二至理下，释六，初明中适。﹝智者疏﹞至理非数，赴缘利物，或作一二之名，或至无量，广略宜然。且存中适十义。○二列十章。﹝智者疏﹞一慈悲普，二弘誓普，三修行普，四断惑普，五入法门普，六神通普，七方便普，八说法普，九供养诸佛普，十成就众生普。○三上通下，辩异通。﹝智者疏﹞上通途普门，已约法竟。此十普门，皆约修行，福德庄严。﹝知礼记﹞十双通释既以十双，释观音人，即以十双，释普门法。故云通途，已约法竟。今之十门，于二严中，就福德论，因果自他，庄严法身，然是性德之行，还严于性，能所本亡，即非庄严庄严也。○四分别相。﹝智者疏﹞前五章是自行，次三章是化他，后二章结前两意。自行中前四是修因，后一是明果。修因又二：初二是愿，后二是行。○五总生起七，初慈悲。﹝智者疏﹞总生起者，菩萨见一切苦恼众生，起大慈悲，此心虽不即是菩提心，能发生菩提心。譬如地水，虽非种子，能令芽生。今因大悲，起菩提心，亦复如是。﹝知礼记﹞菩提之心，非小智能发，必由旷济之念，而与无上之心。○二誓愿。﹝智者疏﹞次誓愿者，若但慈悲喜多退堕，鱼子庵罗华，菩萨初发心，三事因时多，及其成就少，以不定故，须起誓愿要期，制持此心即菩提坚固。﹝知礼记﹞通释慈悲，即是誓愿，不分两门。今明弘誓，能制慈悲，功力既殊，故须别立。又复慈悲，通语与拔，誓依四谛，别示要期。又慈通凡小，誓唯菩萨。○三修行。﹝智者疏﹞次明修行者，若但发愿，于他未益，如无财物，势力权谋，不能拔难。菩萨亦尔，须福德财，神通力，智慧谋，乃可化导。《大经》云：「先以定动，后以慧拔。」修行填愿，意在此也。﹝知礼记﹞福德财者，即前四度，神通力者，即禅定之用，智谋即般若也。○四断惑二，初引两论二，三道。﹝智者疏﹞次断惑者，成论人无碍道伏，解脱道断，若然者，修行是伏道为因，断惑是解脱道为果，若毗昙，明无碍道，一念即断，那得容与七觉，而有伏惑之义，以方便道伏，无碍道断解脱道证。﹝知礼记﹞修行断惑，及入法门。此之三门，有开有合，若依成论，断即解脱，对于无碍，只立二道。若依毗昙，断证不同，对于方便，乃成三道。○二引释下，依《释论》用三道。﹝智者疏﹞引《释论》云：「无碍道中行名菩萨，解脱道中行名佛。」此约究竟为语，佛证三菩提，名解脱道也。若然者修行，是方便道，断惑是无碍道，入法门是解脱道，取此自行次第也。﹝知礼记﹞菩萨有断，故行无碍；佛果无断，故行解脱。既分因果，不可合明，故用毗昙三道为次故。今列章，第三修行，即方便道；第四断惑，即无碍道；五入法门，即解脱道。○五神通。﹝智者疏﹞次神通者，若欲化他，示三密神通，是示色身，方便示意，同情说法，是示口，随其类音，此是化他次第也。﹝知礼记﹞从初至五，乃是自行，从因至果，今论化他不出三密。第六神通，即当身密。第七方便，即是意密。第八说法，即是口密。○六供佛。﹝智者疏﹞供养诸佛结自行，非但华香，四事是供养，随顺修行，是法供养，于供养中最大。经云：「汝随我语，即供养佛，禀教而行，是结自行也。」﹝知礼记﹞以法供养，结于自行。○七度生。﹝智者疏﹞成就众生，是结化他菩萨四威仪中，尚不忘众生，何况入诸法门？净佛国土，皆为饶益，一切众生故一句，结化他也。﹝知礼记﹞言入诸法门者，以中道实智入二谛，权门化度众生，同归中道。○六随章释二，初标。﹝智者疏﹞次解释者。○二始从下，释三。初且约十义，释普门十，初慈悲二。﹝知礼记﹞初约次第三，慈通释二，初就人标列。﹝智者疏﹞始从人天，乃至上地，皆有慈悲，此语乃通不出众生法缘无缘。﹝知礼记﹞凡圣慈悲，三种摄尽。《大经》十四梵行品云：「慈有三种，一缘众生，二缘于法，三者无缘，众生缘者，缘一切众生，如父母亲想；法缘者，见一切法，皆从缘生；无缘者，不住法相，及众生相。」《大论》二十亦云：「慈有三种。」文意与《涅槃》大同，又论第五明悲，亦有众生等。三《辅行》云：「将三慈悲，以对三谛。」义甚显了。○二若缘下，约法简判二，初简生法不周。﹝智者疏﹞若缘众生，众生差别，假名不同，因果苦乐有异，尚不得入于法缘之慈，何得称普耶？若法缘，无人无我无众生，从假以入空，尚不得诸假名，何况是普。﹝知礼记﹞次第生法，二种慈悲，藏通二教，及别住行，若众生缘，亦兼凡外，二有所缘，何得名普？○二若无下，判无缘方普。﹝智者疏﹞若无缘慈者，不缘二十五有假名，不缘二乘涅槃之法，不缘此二边。虽无所缘，而能双照空假，约此起慈，名无缘慈。慈通三谛，称之为普也。﹝知礼记﹞别教十向，圆教初心。修此慈悲，至入地住，乃能分证，犹如明鉴，不动而形，磁石无念而吸，此之慈悲，方得名普。○二别释下，约圆顿三慈。﹝智者疏﹞别释者，若修众生缘慈者，观一法界，众生假名，可不名普。﹝知礼记﹞别释三慈，一念不从不横。故《大经》云：「慈若有无，非有非无，名如来慈。」有即生缘，无即法缘，双非即无缘。佛心圆具，今修佛慈，故一一慈，皆不思议。文分三，初众生缘慈二，初总示二，初一心缘一界非普。○二今观下，一心缘十界是普二，初观众生三，初法。﹝智者疏﹞今观十法界众生假名，一一界，各有十种性相、本末、究竟等。十法界交互，即有百法界千种性相。冥伏在心，虽不现前宛然具足。﹝知礼记﹞对下法缘毕竟空真，故今众生，是难思俗，真实俗假，故曰假名。非独人我，称为假名。十界性一，举一即十，故成百界，各有相性，体力作因缘果报，本末究竟等，故有千种。岂唯已千，生佛各千，皆冥在性。○二喻。﹝智者疏﹞譬如人面备休否相，庸人不知，相师善识。○三合。﹝智者疏﹞今众生性相，一心具足，亦复如是。凡人多颠倒，少不颠倒，理具情迷，圣人知觉，即识如彼相师。﹝知礼记﹞凡夫一心，具而不识。圆圣法眼，一念遍知。○二知此下，起慈悲。﹝智者疏﹞知此千种性相，皆是因缘生法。若是恶因缘生法，即有苦性相，乃至苦本末。既未解脱，观此苦而起大悲。若观善因缘生法，即有乐性相，乃至乐本末，观此而起大慈。具解如《大本》。﹝知礼记﹞圆闻名字，学佛慈悲，即于一念，观百界生善恶，因缘苦乐本末，而起慈悲，与拔之想也。《大本》十如，四类解释：一四趣，二人天，三二乘，四菩萨。佛若分苦乐者，应以四趣为苦，人天等为乐；或六凡为苦，四圣为乐；或九界为苦，佛界为乐。○二今约下，委释二，初明观法二，初指初后两界。﹝智者疏﹞今约初后两界，中间可解。﹝知礼记﹞狱是苦之尤，佛是乐之极。○二地狱下，明一念千法二，初明地狱具余九界二，初直明地狱十法二，初明十法十，初性。﹝智者疏﹞地狱界，如是性者，性名不改。如竹中有火性，若其无者，不应从竹求火，从地求水，从扇求风。心有地狱界，性亦复如是。○二相。﹝智者疏﹞地狱相者，揽而可别，名之为相，善观心者，即识地狱之相。如善相师，别相无谬，故名相也。○三体。﹝智者疏﹞体者，以心为体，心觉苦乐，故以当体，譬如钗铛环钏之殊，终以银为体质，六道之色乃异，只是约心，故心为体也。﹝知礼记﹞《大本》通取，摧析色心为体。今取觉苦，故的指心。○四乃至下力。﹝智者疏﹞乃至运御名力，缘山入火，皆是其力也。﹝知礼记﹞堪任刀火，长劫不绝。○五作。﹝智者疏﹞作者，为动曰作，已能有力，即有所作，或作善作恶也。﹝知礼记﹞既堪受苦，必任作恶。○六因。﹝智者疏﹞因者，业是因也。﹝知礼记﹞三业动作，成恶习因。○七缘。﹝智者疏﹞缘者，假藉为缘也，如爱润业，因缘合也。﹝知礼记﹞假藉诸恶，我及我所，一切具度，助成习业。○八果。﹝智者疏﹞果者，习果也。如地狱人，前世多淫，生地狱中，还约多淫，见可爱境，即往亲附，名习果也。﹝知礼记﹞因习淫欲，业既成就，果于苦具，见是欲境。如本深爱。○九报。﹝智者疏﹞报者，报果也。昔有淫罪，今堕地狱，受烧炙之，苦名报果也。﹝知礼记﹞习果在心，境随心变，报因既满，即受烧然。○十本末。﹝智者疏﹞本者，性德法也。末者，修德法也。究竟等者，揽修德即等有性德，揽性德即具有修德，初后相在，故言等也。﹝知礼记﹞《大本》乃以初相后报而为本末，则修性皆尔。今欲彰于，理事不二，故以修性，而为本末。全修在性，全性成修，方得名为究竟等也。○二地狱下，例九界。﹝智者疏﹞地狱界，十相性，既如此，余九亦然。﹝知礼记﹞若非十法，不成一界。○二问当下，明具九界十法二，初约佛法难具问。﹝智者疏﹞问：「当界，有十性相可然？云何交互相，有余界？交互已难可信，云何地狱，有佛性相本末耶？」﹝知礼记﹞界有法分，云何互具？佛法离染，顿出凡圣，云何地狱，具兹十法？○二答大下，明凡心即佛答二，初正明地狱具佛十法十，初佛性。﹝智者疏﹞答：「《大经》云：『夫有心者，皆当得三菩提，如仙豫杀婆罗门，即有三念。』又婆薮，地狱人好高，刚柔等义，虽在地狱，佛性之理，究竟不失。故知地狱界，即有佛性。﹝知礼记﹞仙豫大王，欲化外道，十二年中，供养五百婆罗门众。后令归信大乘方等，其不归信乃谤言无，仙豫闻谤，乃杀五百，五百堕狱即生三念：一念此是何处？乃知地狱；二念从何处来？乃知人道；三念何因堕狱？知谤方等。因兹悔过，便生佛国，终获佛身。此乃仙豫，知地狱人有佛性故，杀之令堕，三念中发婆薮。过去杀生祭天，因堕地狱，于狱教化九十亿人，从地狱出，至方等会。佛言：「婆者好也，薮者高也，好高之人，岂堕地狱？」又言：「婆者刚也，薮者柔也，刚柔之人，岂堕地狱？」斯是大权示现恶相，显于地狱有佛性矣。○二佛相。﹝智者疏﹞「佛相者，即是性德之相也。《净名经》云：『一切众生，即菩提相，圣人鉴之，泠然可别也。』○三佛体。﹝智者疏﹞「体者，即是地狱界心，实相理也。﹝知礼记﹞上品恶心，即中道故。○四佛力。﹝智者疏﹞「力者，法性十力，变通大用也。﹝知礼记﹞性具大用，即八自在。○五佛作。﹝智者疏﹞「作者从无住本，立一切法，如师子筋、师子乳也。﹝知礼记﹞此云从无住本，立一切法者。欲明顺修，是佛界作也。九界因果皆违本立，唯佛因果顺本而作。以本觉性，元离住著即无住本。若不顺本无住而作，则非佛界因缘果报，此是妙修。此修起时，豁然能绝，七种方便，智行之作。故喻师子筋弦弹，绝百兽筋弦；师子之乳，点化百兽之乳。须知地狱之心，本具佛界修性之性，如《大本》中，以相性体为佛性三，力作以去，是佛界修，此之修性，凡心皆具，得此作意，则了诸修皆顺性起。○六因者。﹝智者疏﹞「因者，正因也。﹝知礼记﹞即是顺修所显之理，故曰正因。○七缘者。﹝智者疏﹞「缘者，性德缘了也。﹝知礼记﹞即是顺修能资智行，故曰缘了。而言性德者，以地狱心本具故也。○八果。﹝智者疏﹞「果即般若菩提大果也。○九报。﹝智者疏﹞「报即大涅槃果果也。﹝知礼记﹞即前缘了，所克二果，地狱之心无不具也。○十佛本末究竟等。﹝智者疏﹞「本，即性德；末，即修得；等者，修得相貌在性德中，性德中亦具修得相貌。故言究竟等也。﹝知礼记﹞约修性相在释，与前地狱不异。○二《大经》下，以佛界，况余界十法。﹝智者疏﹞「《大经》云：『雪山之中有妙药王，亦有毒草。』地狱一界，尚具佛果性相十法，何况余界耶？﹝知礼记﹞雪山者，极恶心地也。妙药毒草者，初后二界也。佛法超胜，地狱尚具，岂不能具余八界耶？○二地狱下，余九皆即十界。﹝智者疏﹞「地狱互有九界，余界互有，亦如是。」﹝知礼记﹞地狱具九，已如上说九界，各各具余九界，可以意得。○二菩萨下，起慈悲二，初约十界解释三，初深观善恶境二，初法。﹝智者疏﹞菩萨深观十法界众生，千种性相具在一心，远讨根源照其性德之恶，性德之善尚自泠然，何况不照修得善恶耶？﹝知礼记﹞菩萨修慈，只于一念遍观十界。修得善恶皆即性具，以性照修尽善恶际。○二如见下，喻。﹝智者疏﹞如见雪山，药王毒草。○二以观下，广运与拔心。﹝智者疏﹞以观性德恶毒，恻怆怜愍，起大悲心，欲拔其苦，以观性德善乐，爱念欢喜起大慈心，欲与其乐。﹝知礼记﹞观于九界，七法因缘，及以所生，二死果报，皆即性德，故起大悲，欲拔其苦，观于佛界，七法因缘，及以所生，二德果报，皆即性德，故起大慈，欲与其乐。问：「性德善恶，及以苦乐，皆是法门，不生不灭，今何与拔？」答：「斯之妙谈，不可轻议，以三菩萨，观于苦乐，但谓修成。故存与拔之功，莫运无缘之力，是故慈悲，俱不名普。今知所生苦乐，及以能生因缘，皆是性德。故拔一切苦不损毫厘，与一切乐不增微末，方得慈悲广普。尘劫忘劳，此众生缘，与其无缘，无二无别。」○三此十下，结成慈悲普。﹝智者疏﹞此十法界，收一切众生罄无不尽，缘此众生假名修慈，岂非众生慈普耶？○二问地下，就地狱料简二，初约重苦妨乐问。﹝智者疏﹞问：「地狱界重苦未拔，云何言与乐耶？」○二约乘机代苦答二，初答众下乘机示因。﹝智者疏﹞答：「众生入地狱时，多起三念，菩萨承机即与乐因，故言与乐也。﹝知礼记﹞以第三念忆知先罪，必有悔心。大圣承机，现身说法，或密警发，令起善心，即乐因也，或即得乐如婆罗门，或后得乐如婆薮所化。○二又菩下，代苦与乐。﹝智者疏﹞「又菩萨能大悲代受苦，令其休息，余界苦轻，与乐义可解。」﹝知礼记﹞《请观音》云：「或游戏地狱，大悲代受苦。」○二法缘慈者。﹝智者疏﹞二法缘慈者，观十法界性相，一切善恶，悉皆虚空。﹝知礼记﹞前众生缘，若缘六界，但生死俗，不得名普。圆观十界，二乘即真，菩萨是俗，佛是中谛。既在一念，即非次第，况复互融，而成百界，弥显一假，一切假也。此众生缘，安得不普，今明法缘，即于此境，而观于空，二乘空俗，菩萨空真，佛空二谛，既约百界，即一空一切空，名毕竟空。具足言之，三千即空。名今法缘，安得不普，初明观境三，初深观性空三，初观千法空。十界必百，性相有千，观此皆空，毕竟无相。○二十法下，观三千空。﹝智者疏﹞十法界假名，假名皆空。十法界，色受想行识，行识皆空，十法界处所，处所皆空。﹝知礼记﹞上之千法，于假于实，及于依报，即成三千。○三无我下，观二取空。﹝智者疏﹞无我，无我所，皆不可得。﹝知礼记﹞无能观，我无我所观。无智无得，离二取相。○二如幻下，举喻本空。﹝智者疏﹞如幻如化，无有真实。﹝知礼记﹞不但俗幻，真中亦幻，方是圆家，法缘之喻。○三常寂下，引证圆空。﹝智者疏﹞常寂灭相，终归于空。﹝知礼记﹞三千荡相，即是今教，终归于空。○二众生下，起慈悲三，初正示慈悲二，初明所与拔相。﹝智者疏﹞众生云何强计为实？良以众生，不觉不知，为苦为恼，不得无为寂灭之乐。﹝知礼记﹞生死涅槃，本无二相。以不觉故，唯苦无乐。○二拔其下，明能与拔法。﹝智者疏﹞拔其此苦，而起大悲；欲与其此乐，故起大慈。﹝知礼记﹞即以三谛，如幻慈悲，拔与十界，如幻苦乐。○二《净名》下，引证真实。﹝智者疏﹞《净名》云：「能为众生，说如此法，即真实慈也。」﹝知礼记﹞说三谛空，慈即真实。○三若缘下，结成圆普可解。﹝智者疏﹞若缘一法界法，起慈者，可不名普。今缘十法界法，岂非普耶？是名法缘慈普也。○三无缘慈者。（编者注：原文此处疑有错乱，按文意而调正之。）﹝智者疏﹞三无缘慈者，若缘十法界，性相等差别假名，此假则非假。十法界如幻如化，空则非空。非假故不缘十法界性相，非空故不缘十法界之真，既遮此二边，无住无著，名为中道，亦无中可缘，毕竟清净。﹝知礼记﹞三无缘慈者，中观之别名也。中则绝待，有缘非中。问：「慈悲须对，众生苦乐，若其无缘，何能与拔？」答：「大乘所说，同体慈悲。心佛众生，三无差别。圆名字位学，即心佛慈度，即心众生，众生既同体苦乐，元性具故，无能缘所缘，亦无可拔。可与如此慈悲，尽未来际，拔一切苦，与究竟乐圆谈。不独无缘，若此生法亦然。何者生缘假名？三谛俱假，法缘空寂；三谛俱空，无缘即中；三谛绝待，三慈皆照。圆融三谛，岂可二慈，非同体邪？但随宜乐，故立三门。宜取门者，故说生缘；宜舍门者，故说法缘；宜不取不舍门者，故说无缘。」○释此为二，初约三观示慈悲二，初明修相二，初约双遮明观法。﹝知礼记﹞若缘六界假名，此假定假，即有所缘。既缘十界，假不定假，故缘即不缘。若缘六界如幻，此空定空，即有所缘。既缘十界，空不定空，缘即无缘，故云不缘。十界性相不缘，十界之真，即边是中，故遮二边。既是即边，复何中道？中边绝迹，不可思议，强谓无缘。○二如是下，约双照辩慈悲三，初法。﹝智者疏﹞如是观时，虽不缘于空假，任运双照二边，起无缘慈悲，拔二死之苦，与中道之乐。﹝知礼记﹞心无所寄，自在双照。无拔遍拔，拔一切苦，不与遍与，与究竟乐。○二如磁下，喻。﹝智者疏﹞如磁石吸铁，无有教者，自然相应。﹝知礼记﹞不教，喻无缘相应，喻与拔。○三无缘下，合。﹝智者疏﹞无缘慈悲，吸三谛机，更无差忒，不须作念，故言无缘慈悲也。○二行者下，明入位二，初约位辩有证。﹝智者疏﹞行者始于凡地，修此慈悲，即得入于五品弟子。观行无缘慈悲，进入十信位。相似无缘慈悲，入于十住，方是分证。无缘慈悲，乃至等觉，邻极慈悲熏众生。﹝知礼记﹞应知理性，具三慈悲，全性起修，成三观智。虽则六位无缘不殊，必在证悟，方彰与拔。○二不动下，引喻显无缘。﹝智者疏﹞不动如明镜无念，如磁石任运吸铁，故名无缘慈悲。明镜如慈体，现像即与乐。磁石如悲，能吸铁即拔苦。○二三谛下，约三谛明普门。﹝智者疏﹞三谛具足名之为普，通至中道，故称为门也。﹝知礼记﹞三谛名普即是能通，复云通至中道者，约证为所通也。又即一而三为能通，即三而一为所通。所通绝待，强名中道耳。○二誓愿普二，初释名。﹝智者疏﹞二弘誓普者，弘名为广，誓名为制，愿名要求。是故制御其心，广求胜法，故名弘誓也。○二弘誓下，明义二，初通明誓相三，初明四誓功用。二初通明誓成慈悲。﹝智者疏﹞弘誓本成慈悲，慈悲既缘苦乐。弘誓亦约四谛。﹝知礼记﹞苦集二谛，苦因果也，道灭二谛，乐因果也。○二若见下，别明誓之与拔四，初愿度苦果。﹝智者疏﹞若见苦谛逼迫，楚毒辛酸，缘此起誓，故言未度令度也。○二若见下，愿解集因。﹝智者疏﹞若见集谛，颠倒流转，迷惑系缚，生死浩然，而无涯畔，甚可哀伤，约此起誓，故言未解令解也。○三清净下，愿安净道。﹝智者疏﹞清净之道，众生不识。行此道者，能出生死，至安乐地。欲示众生，立于此道，故言未安令安。○四灭烦下，愿得涅槃。﹝智者疏﹞灭烦恼处，名为涅槃。子果缚断，获二涅槃。约此起誓，故云未得涅槃，令得涅槃。○二生死下，明四誓铨次二，初通示因果前后。﹝智者疏﹞生死因难识，苦果易知，故先果后因。涅槃理妙，须方便善，故先因后果。﹝知礼记﹞拔苦二，愿约知难易，易必居前与乐二，愿先修后证而为次也。○二《大经》下，别证由道获灭。﹝智者疏﹞《大经》云：「不解钻摇，浆犹难得，况复生酥醍醐。」﹝知礼记﹞钻摇喻道品，浆喻有漏善酪等。四味喻四教，灭道品不调，失方便善，况四灭果，不云酪及熟酥者文略。○三明四誓总要二，初明四谛依一心。﹝智者疏﹞如此四意，但一往耳，只迷心起业，业即感果。欲识果源，知果因集。制心息业，则生死轮坏，烦恼调伏，名之为道。修行不懈，苦忍明发，子果俱断，证尽无生，名之为灭。虽有四别，终是一念，更非异法。﹝知礼记﹞世出世间，二种因果。事类非一，原其总要，不出自心，何者集是四心？苦是三受，道是定慧，灭是证智，岂非四谛，皆是一心耶？○二以四谛例四弘。﹝智者疏﹞四谛既尔，弘誓亦然。○二次明下，明普不普二，初大师约偏圆拣二，初偏誓不普三，初凡夫。﹝智者疏﹞次明普不普者。若凡夫，即厌下攀上，约此立誓，是不名普。﹝知礼记﹞厌下等者，即六行观也。谓厌下苦粗障，攀上胜妙出，故四无量。约此与拔，虚伪浅狭，何普之有？○二二乘者。﹝智者疏﹞二乘见三界火宅，畏此修道，此乃见分段四谛，亦不名普。﹝知礼记﹞须兼两教也，不言菩萨者，与拔分齐，只在界内，故斥二乘见彼不普。○三别教。﹝智者疏﹞若别教，先约分段，次约变易，此亦非普。﹝知礼记﹞以次第故，初心不普。○二若圆下，圆誓能普三，初一念圆照明普意。﹝智者疏﹞若圆教菩萨，于一心中，照一切苦集灭道。﹝知礼记﹞十界苦集，四教道灭，即于一念，圆顿而观。○二偏知下，四谛遍知明普相四，初集普三，初知凡夫集。﹝智者疏﹞遍知凡夫见爱，即有作之集。﹝知礼记﹞摄大乘师，称有为缘集，体是见爱也。○二二乘下，知二乘集三，初示集名。﹝智者疏﹞二乘著空，即无作之集。﹝知礼记﹞摄大乘师，称无为缘集，体是无明也。○二《净名》证。﹝智者疏﹞故《净名》云：「法名无染，若染于法，是名染法，非求法也。」又云：「结习未尽，华则著身，即是变易之惑，全未除也。」﹝知礼记﹞不染生死，而染涅槃。结习者，结使之余习也。以小教中，未说声闻别惑正使，且寄通惑余习言之。○三《大经》证。﹝智者疏﹞《大经》云：「汝诸比丘，于此大乘，未为正法，除诸结使，即无作集也。」﹝知礼记﹞二乘道品，以大望之，是邪非正。○三乃至下，知圆集。﹝智者疏﹞乃至顺道法爱生，亦是无作集也，是名遍知集。﹝知礼记﹞住前似爱，住上真爱，亦是等者，即无为缘集，通至等觉也。若摄大乘师，立四种缘集。前二集上，更加自体，及以法界。今家正意，但立二种，以自体法界不殊，无为悉是障中无明故也。若约无为，分出二种，是亦无失。即以第十地为自体，等觉为法界，广如《净名疏记》。○二遍知苦下，苦普。﹝智者疏﹞遍知苦者，以有集故，即能招苦报，有作之集，招分段苦，无作之集，招变易苦，即知苦谛也。﹝知礼记﹞以因对果知之不谬。○三遍知对下道普二，初遍知偏道不普。﹝智者疏﹞遍知对治苦集之道灭，从五戒十善，不动不出，二乘四谛，十二因缘，通至有余，无余涅槃。通教亦尔，别教历别，通至常住，不能于一道，有无量道，不名普道。﹝知礼记﹞人天例立，道灭之名。道不动惑，灭不出界，有名无义。三教道灭，虽能动出，普义不成。○二圆教下，知圆教中道普。﹝智者疏﹞圆教中道，即是实相。《普贤观》云：「大乘因者，诸法实相，修如此道，名为圆因，称为普道。」﹝知礼记﹞三千皆中，即名实相。不动而运，方曰大乘。以此为因，故称普道。○四故所下，灭普。﹝智者疏﹞故所得涅槃，即是究竟常住。一切烦恼，永无遗余，譬如劫火，无复遗烬，故名普灭。﹝知礼记﹞三千实相，究竟显处，名为圆灭。劫火譬中智，遗烬喻无明。○三所观下，依谛遍周起普誓。﹝智者疏﹞所观四谛既周，缘谛起誓，何得不遍？故称弘誓普也。○二私用下，章安用修性判。﹝智者疏﹞私用，观十法界，性德修得善恶，而起弘誓。论普不普，自是一节大义。与四谛语异，故逭用之，亦应善也。﹝知礼记﹞菩萨起誓，欲断十界，众生之恶；欲生十界，众生之善。观此善恶，若但修成，不知性具者，此誓不普，何以故？修必次第，或少或多，那得普邪？观此善恶，是性具者，此誓乃普，何以故？性既圆融，事必遍摄。如别教人，不知性九，故十唯十。圆知性九，故十即百。岂唯界界遍摄，亦复性相互收，故得一如，而收十界。以如收界，以界收如，一一无边，重重莫尽。此之界如，不出善恶，誓断此恶，何恶不断？誓生此善，何善不生？故知观性，誓愿方普。章安私简，以师之义，成师之说。令前偏圆，显然可见。故云语异，不言义别，逭者迭也。以性十界，与圆四谛，迭相显殃也。○三修行普。﹝智者疏﹞三明修行普，先明次第修行，次明不次第修行，具在《大本》行妙中。﹝知礼记﹞指行妙者，彼约《大经》五行，明次不次。且次第五行者：一圣行，谓戒定慧，二梵行，谓慈悲喜舍，此二皆是地前，修因行也。三天行，谓初地已上，证第一义天天然之理，由理成行，故名天行。四婴儿行，谓示同三乘，七方便人，所修之行也。五病行，谓示为九道之身，现有三障之相。此二皆是从果起应，之行也。不次第五行者，即《大经》云复有一行，名如来行。所谓大乘，大般涅槃，大乘是圆因，涅槃是圆果。今文虽示次第，意在不次。以如来行是修行普。○四断惑普二，初明二，观断不普。﹝智者疏﹞四明断惑普者，若从假入空，止断四住惑，华犹著身，未为正法。除诸结使，但离虚妄，非一切解脱。若从空入假，止除尘沙，不依根本而断，亦不名普。﹝知礼记﹞藏通三乘，及别住行，皆二观摄，十向圆修，属后中观。○二若空下，明中观断方普。﹝智者疏﹞若空假不二，正观中道，根本既倾，枝条自去，如覆大地，草木悉碎，故名断惑普也。﹝知礼记﹞圆人初心，体于见思即是中道。正破无明，名拔根本。根本既动，枝叶先摧。观障即德，名翻大地。既观中道，二观自成，三观圆修，无惑不破，故得名普。○五入法门普二，初明偏小不普。﹝智者疏﹞五入法门普者，二乘若入一法门，不能入二，何况众多？若修历别之行，阶差浅深，我唯知此一法门，余不能知者，此亦非普。﹝知礼记﹞修不称性，证乃阶差。我唯知等者，《华严》善财，寻善知识，历百一十城，所见知识，皆云我唯知此一法门。新经至第五十见弥勒，第五十三见文殊普贤，则不复云唯知一法，故知即是前渐后顿。○二若入下，约圆顿明普三，初法。﹝智者疏﹞若入王三昧，一切悉入其中。﹝知礼记﹞《大经》明二十五王三昧，破二十五有，显于我性。三昧者，此云调直定，而言王者，《妙玄》云：「空假调直，不得为王，所以二乘入空，菩萨出假，不名法王。中道调直，故得称王。」○二喻。﹝智者疏﹞譬如王来必有营从，营从复有营从。○三合。﹝智者疏﹞王三昧亦如是，入此三昧，一切三昧悉入其中。所谓三谛三昧，三谛三昧，复有无量法门，而为眷属，亦皆悉入王三昧中，故名入法门普。﹝知礼记﹞三谛之下，理定之外，各有种种，助道禅定，名为眷属。○六神通普。﹝智者疏﹞六神通普者，若大罗汉，天眼见大千，支佛见百佛土，菩萨见恒沙佛土。皆是限量之通，故不名普，何以故？缘境既狭，发通亦小。﹝知礼记﹞神通有六，谓天眼天耳，他心宿命，身如意漏尽，皆名神通者。《璎珞》云：「神名天心，通名慧性，天然之慧，彻照无碍，故名神通。」今文略举天眼，以例余五。初明天眼二，初偏教非普。大罗汉见大千者，准《大论》第五云：「大罗汉少用心见二千界，大用心见三千大千世界。」辟支佛亦尔，今言见百佛土者。大部《文句》亦云：「支佛见百佛世界，不以风轮为碍，亦无已他界隔，前同罗汉。」人属三藏，此必在通，菩萨见河沙佛土者，正唯别教，义兼于通，应知此等。天眼见土，皆约同居，净秽言之，以有余土，体质是一故。○二今圆下，圆教是普。﹝智者疏﹞今圆教菩萨，缘十法界境，发通遍见十法界，而无限极三乘尚不知其名，何况见其境界？﹝知礼记﹞缘十法界等者，圆真天眼，具足五眼。见六道即肉天二眼，见二乘即慧眼，见菩萨即法眼，见佛界即佛眼。若尔与佛眼何别？答：「《净名》疏云：『见十法界粗细之色，名真天眼，见三谛无二，名为佛眼。』」○二眼见下，例余五。﹝智者疏﹞眼见既尔，余例可知。神通妙中当广说。﹝知礼记﹞神通妙中，明二乘依背舍胜处，一切处，修十四变化，发得神通。六度菩萨因禅得五，坐道场时得六。通教菩萨，因禅得五，依体法慧得六。别教地前，依禅得五，登地发六。圆教不因事禅而发，乃是中道之真，自有神通，任运而发。又云：「三轮不思议化。」○七方便普二，初简通取别。﹝智者疏﹞七方便普者，进行方便，是道前方便；起用方便，是道后方便；今正明道后方便也。﹝知礼记﹞毗昙三道，方便道伏，无碍道断，解脱道证。今以无碍，而为道中，进行伏惑，名前方便。于解脱位，观机授法，皆后方便。○二若二下，明普不普二，初小教不普。﹝智者疏﹞若二乘及小菩萨，所行方便，入一法门。若欲化他，齐其所得，起用化物，道前道后，俱非是普。﹝知礼记﹞小菩萨者，藏通二教也。不云别者，以今正明道后方便，别证同圆，故不言也。○二圆教名普。﹝智者疏﹞圆教菩萨，二谛为方便，收得一切方便。入中道已，双照二谛，二谛神变，遍十法界。而于法身，无所损减，道前道后，皆名为普。﹝知礼记﹞二谛为方便者，圆人虽乃三谛顿观，中须是实。二谛为权，故二名方便。应知三谛是性三因，而缘了属修，故三互融，离纵横过，不同别教。三皆在性互不相收，是故真则三谛俱破，俗则三谛俱立。既破既立，方便义成。收得一切方便者，此之破立，何所不收？若人若天，若小若大，所有智慧为俱破摄，人等福善为俱立收，以此破立，资发中三不破不立。故一念圆观，具性具修。含权含实，思议不绝。莫造其门，入中道已。双照等者，道前自行。既以二谛，资发于中。道后利他，亦复如是。照真则以真身益物，照俗则以应身赴机。故神变二字，有通有别。通则二身皆有神变，别则真运神灵。拔三障苦，应能变现，与三德乐，皆以三千，而为神变。故云遍十法界，双照用增，双遮体显。于其法身，何损之有？圆人始末，方便既然，故皆名普。○八说法普二，初小教不普。﹝智者疏﹞八说法普者，二乘小菩萨说法，不能一时，遍答众声。又殊方异俗，不能令其俱解。《大经》云：「拘絺罗于声闻中，四无碍辩，为最第一，非谓菩萨也。」﹝知礼记﹞此亦指前二教，以今说法，是别圆分证位中，化他之用也。○二圆教名普。﹝智者疏﹞今圆教人，一音演法，随类得解，以一妙音，遍满十方界，如修罗琴，随人意出声，故名说法。普说法妙中广说。﹝知礼记﹞一音者，即八十好中。一音能报众声，殊方异类，莫不获益。《起信》云：「圆音一演，异类等解。」○九供养普二，初标列。﹝智者疏﹞九供养诸佛普者，就此为二，一事二理。○二华严下随释二，初释事供。﹝智者疏﹞《华严》云：「不为供养一佛，一国土，微尘佛乃至为供养。不可说，不可说佛。能不起灭定，现诸威仪，安禅合掌，赞诸法王，以身命财，一切供具，周至十方，譬如云雨，供养诸佛也。」﹝知礼记﹞分证三千事之本也，十方六尘理之用也。上献佛者，表因趣果。○二理解下，释理供二，初正释。﹝智者疏﹞理解者，圆智正观之心，名为觉。觉即是佛义，万行功德，熏修此智。此智名一切修，功德资供，此智即是供养一切智。﹝知礼记﹞万行熏智，名为供佛。智具三故，名为一切，此智即是。十方三世诸佛正体，复名一切。○二《净名》下，引证。﹝智者疏﹞《净名》云：「以一食施一切。」故云供养诸佛普。﹝知礼记﹞食即三谛，能发三智。理佛事佛，咸资咸供。○十成就普二，初举普不普喻二，初举萤等。﹝智者疏﹞十成就众生普者，譬萤火灯烛星月，为益盖微。○二举日光。﹝智者疏﹞日光照世，一切草木丛林，遍令生长，华果成就。﹝知礼记﹞卉木丛林，总举三草二木，华果成就，略喻十番利益。○二外道下，明普不普法二，初明凡小通别。﹝智者疏﹞外道如萤火，二乘如灯烛，通教如星，别教如月，成就义约。○二今圆下，明圆圣慈慧三，初正明。﹝智者疏﹞今圆教圣人，慈慧饶润，冥显两益，而无限量。○二《华严》下，引证。﹝智者疏﹞《华严》云：「菩萨不为一众生，一国土，一方众生，发菩提心。乃为不可说，不可说，佛刹微尘，国土众生发心，成立利益，一时等润。」﹝知礼记﹞因乃称性发心，果则随机遍益。○三譬如下，重喻。﹝智者疏﹞譬如大雨，一切四方俱下，故名成就众生普。﹝知礼记﹞此则今经，一地一雨，众生谓异，圣意无偏。○二普门下，明普门义无量二，初明《净名》，三号难受。﹝智者疏﹞普门之义，何量何边，岂可穷尽？如《净名》之俦，不能受持。﹝知礼记﹞彼经云：「诸佛之法，悉皆同等，是故名为，三藐三佛陀，名为多陀阿伽度，名为佛驮。阿难！若我广说此三句义，汝以劫寿，不能尽受。」正使三千大千世界，满中众生，皆如阿难，多闻第一，得念总持。此诸人等，以劫之寿，亦不能受，《净名》之俦者，彼经俦类，诸大乘经，所称三号，悉应难受。○二今此下，明今题三义同彼。﹝智者疏﹞今此观世音普门，即对三号。观即是觉，觉名为佛；世音是境，境即是如来；普门即正遍知。此之三义，不可穷尽。若见其意，则自在说也。﹝知礼记﹞今之观字，同彼第三佛驮之号。堪云觉者，故世音同彼第二。多陀阿伽度之号，此云如来。以今世音，即如如境，故普门同彼第一。三藐三佛陀之号，此云正遍知，一实相开十门，故此之三义若广说者，劫寿莫受。○三章安就品证十义。﹝智者疏﹞私就普门品，搜十普之义：证成此者，若如观音，愍诸四众，受其《璎珞》者，诸是不一之名，愍是悲伤之义，此即慈悲普。有慈悲任运，有弘誓普义也。以种种形，游诸国土，度脱众生，即是净佛国土，岂非修行普？自既无缚，能解他缚，自既无毒，令他离毒。一时称名，皆得解脱，皆是遍悉之言，岂非断惑普？普门示现，即是入法门普。方便之力，即是方便普。神通力者，即神通普。而为说法，即说法普。多所饶益，即成就众生普。分作二分，奉二如来，即供养诸佛普。如是义意，悉在经文，故引以为证也。○大章第二释体二，初略示今品体二，初示今体。﹝智者疏﹞第二释体者，以灵智合法身为体。﹝知礼记﹞灵智者，始觉也。法身者，本觉也。同是一觉，何所论合？但为本迷，觉成不觉。圆名字位，寻名觉本。功非伏断，合义未成。五品顿伏，得名观合。六根似合，分真证合。今观世音，邻极之合。全本为始，实非二体。以有不觉，故约伏断。而论于合，本觉轨持，生始觉解，故名为法。自然集聚三千妙德，故名为身。始觉元明，故名为灵。今能断证，故名为智。本始不二，是所诠体。○二若余下，异他经二，初以三二，对辩。﹝智者疏﹞若余经明三身者，则单以法身为体，此品但有二身义，故用理智，合为体也。﹝知礼记﹞余经明三身者，《金光明经》立化身应身法身，又云：「如来游于，无量甚深法性，如来是应，能游是报，法性是法。」此经迹门云：「唯佛与佛，乃能究尽。诸法实相，五佛即应，能究是报，实相是法。」本门云：「如来如实知见，三界之相，非如非异等。如来即应，如实知见是报，非如非异是法。」《净名》有解脱，名不思议是法，住是解脱是报，能以须弥，入芥子中是应。《大品》三般若，亦是三身。此等众经，皆可三身。对体宗用，此品但有二身义者，名观世音，即真身义。普门示现，即应身义。真是内证之智，应是外化之身。若比诸经，即当宗用，虽无体文，而有体义。以智不孤立，必合法身。岂有盖无函，有光无鉴？是则诸经三身，故可别以，法身为体，此品二身，即须法报，合而为体。○二只此下，明理智不二二，初约出缠明不二。﹝智者疏﹞只此智即实相理，何以故？若无灵智实相，隐名如来藏。﹝知礼记﹞前云灵智合法身者，非二物合。只此灵智体是法身，以本觉不觉，是故在缠，名如来藏。本觉自觉，是故出缠，名大法身。今既出缠，验智即理。○二今知下，约一物喻不二。﹝智者疏﹞今知权实相，与理不二，如左右之名尔。﹝知礼记﹞性德本具权实之相。七方便人，非性德智，是故不知，同体权实。今之灵智既知权实，验理智不二。理智二名只名一体，其犹一物，人若在右，物则成左；人若在左，物则成右；左右名异，物未始殊。故二智与理，名异体一。○二若明下，广指《大本》释。﹝智者疏﹞若明实相体义，广出《大本玄义》。○三明宗四，初正明今品宗二，初略指。﹝智者疏﹞第三明宗者，以感应为宗。﹝知礼记﹞体章既明智合法身，斯是出缠之体也。此体广有自在之应，此应对于冥显两机。收一品文罄无不尽，故以感应为此品宗。○二十界下，示相二，初示机应相。﹝智者疏﹞十界之机扣，寂照之知致，有前后感应之益。﹝知礼记﹞上出缠之体，是寂照之知。十机若扣，即寂之照。遂蒙真智，冥拔众苦。十机若扣，即照之寂。乃蒙应像，显与诸乐。寂照不二，只是一知。与拔虽殊，岂须动念？致有前后者，即二问答，说有前后，非益时也。○二益文下，示宗要义。﹝智者疏﹞益文虽广，直将感应往收，如牵纲目动，所以用感应为宗。﹝知礼记﹞七难三毒，二求得脱，三十三身，十九说法得度，此之文义，喻如网目。若牵感应之纲，目无不动，斯为宗要，谁谓不然？○二余经下，与他经辩异二，初示他用因果。﹝智者疏﹞余经或用因果为宗。﹝知礼记﹞《本部》明一乘因果，《净名》明佛国因果，《观经》明心观，《金光明》指果德，虽单复不同，而不出因果。斯是众经，明宗之相。○二今品下，就此明去取二，初去因果通义。﹝智者疏﹞今品不尔者，因果语通。从凡乃至上地，各有因果。能感所感，既皆有因果。但经文意，似不至此。﹝知礼记﹞言不尔者，明今品宗，不用因果也。何者？若以义推，谁无因果？从凡至圣，能感所感，此义通漫，非的今宗。但经意不至，此者，出不用因果之意，盖由经文不谈，观音自行修证故也。以如来答，得名之由，但云即时，观其音声，尚不明观音声观法，岂有观成入位之相？若《佛顶首楞严经》云：「昔观世音佛，教我从闻思修，入三摩地。初于闻中，入流亡所。所入既寂，动静二相，了然不生。如是渐增，闻所闻尽。尽闻不住，觉所觉空。空觉极圆，空所空灭。生灭既灭，寂灭现前。忽然超越，世出世间。十方圆明，获二殊胜。一者，上合十方诸佛，本妙觉心，与诸如来，同一慈力。二者，下合十方，一切六道众生，与诸众生，同一悲仰。乃至同慈力故，能现应身，同悲仰故，能施无畏。」又《大悲心陀罗尼经》云：「昔千光王静住如来，为我说此，广大圆满，无碍大悲心陀罗尼。以金色手，摩我顶上，作如是言：『汝当持此心咒，普为恶世，一切众生，作大利益。』我于是时，始住初地。一闻此咒，故超第八地，乃至身生千手千眼等。」若今大部，迹本二门，广明如来，修因证果。及诸经中，明佛因果，文皆可见。此品不然，故云文意，似不至此也。○二机家下，取感应扶文。﹝智者疏﹞机家虽有因果，但以感为名。圣虽无因果，但以应为名，则扶文义便也。﹝知礼记﹞以前答中，冥应显机，具诠三业，称名常念，及礼拜等，文有因也。免七种难，离三毒根，文有果也。至后答中，显应冥机，是故不说。三业现因，而感诸身说，皆云得度，盖随浅深，悉能到岸，此有果文也。此因果文，以感往收，有何所漏？圣虽无下文，虽不示观音修证，而具谈冥显，济物无穷，以应往收，更无所失。问：「前释名章，通论十双。慈悲福慧属因，真应智断在果。至别释中，解人则圆观，初终释法则十普，始末至今明宗。何故乃云，圣无因果？」答：「通别释名，明观世音，及以普门。既是等觉，无上人法。道理须明，发心立行。从因至果，乃取一代教中，所诠修证法相，解释人法。此乃义推，合有因果也。今明宗要，理须扶文，岂可却取，他经因果邪？须知今言，圣无因果，乃是文无，不妨释名，义求自有。是故今云，文不至此。应知今宗，不取因果，特用感应。略有三意：一者，经既不谈，所证之理，故让灵智，合法身为体，既冥理属体，故摄物为宗。二者，经不谈圣自修证相，若用因果，则不扶文。三者，一品始终，唯诠冥显两应，对冥显二机，若用感应，宗要善成。」○三感应下，指《大本》。﹝智者疏﹞感应义有六：一列名，二释相，三释同异，四明相对，五明普不普，六辩观心。具在《大本》。○四问若下，杂料拣显相，共十一番。问答分五，初四番约机拣四，初善恶俱感明微义二，初问。﹝智者疏﹞问：「若言机者，是微善之将生。恶微将生，亦是机不？」﹝知礼记﹞若言等者，即《大本》释名中云：「机是微义。」故《易》云：「机者动之微吉之先。」现众生有将生之善，此善微微将动，而得为机。今以善例恶，亦有将生微动之义，可得为机否？○二答。﹝智者疏﹞答：「然。」﹝知礼记﹞然者，许亦是机，圣心圆照，善恶不遗。善微将生，念欲与乐，恶微将生，念欲拔苦。○二性善冥伏，明生义二，初问。﹝智者疏﹞问：「机为是善，为不善？若已是善，何须感圣？若未是善，那得言善之将生？」﹝知礼记﹞不知性善，有可生义，故兴此问。○二答。﹝智者疏﹞答：「性善冥伏，如莲华在泥，圣人若应，如日照则出。」﹝知礼记﹞冥伏未现，故须圣应，是善性故得将生。○三善恶慈悲相关义二，初问。﹝智者疏﹞又问：「若言机是关者，为善关，不善关？若已是善，何须关圣而成善？若非是善，复何得关圣而成非善？凡圣条然，何曾相关？」﹝知礼记﹞若善已成，不须关圣，若关圣应，微善成著恶关，圣应亦微恶成著邪？○二答。﹝智者疏﹞答：「善关于大慈，恶关于大悲，故言相关。」﹝知礼记﹞圣岂成就众生之恶，但以善性法尔，关慈应则善成得乐，恶关悲应，恶灭离苦同体，故关非条然也。○四感应相称释宜义二，初问。﹝智者疏﹞问：「若言宜释机者，此乃是应家观机，用与之言，那释感义？」﹝知礼记﹞圣智鉴机，宜用何法？那将释感，云机宜邪？○二答。﹝智者疏﹞答：「圆盖圆底，互得相宜。」﹝知礼记﹞宜必相宜，何局于应。底盖之喻，不在一边。○二一番约应简二，初约二身无应问。﹝智者疏﹞问：「为用法身应，为用应身应？应身无常，此则无应，法身若应，此则非法身？」○二约二身俱应答。﹝智者疏﹞答：「法既言身，何不言应？应身既称应，何意不应？故俱应。」﹝知礼记﹞法身集聚，无量法门，能应众生，种种观智。应身集聚，无量神变，能应众生，种种见闻。○三三番相对简三，初明感应非一异二，初问。﹝智者疏﹞又问：「感应，为一为异？若一感即是应，凡便是圣，若异则不相关？」○二答。﹝智者疏﹞答：「不一不异，而论感应。」﹝知礼记﹞不一故感应不异，故相关。○二明感应非虚实二，初问。﹝智者疏﹞问：「感应为虚为实？若是实者，凡夫是实，实则何可化？若言是虚，虚何所化？」○二答。﹝智者疏﹞答：「云云。」﹝知礼记﹞云云者，义应例上。既非一异，亦非虚实，然双非虚实，及非一异，须得其意。心佛众生，三无差别，理本无差，差约事用，三千理同故不异，迷悟事异故不一。悟故佛法为应，迷故心生是感，理本一故非实，事暂异故非虚。故不二门云，幻机幻感，幻应幻赴，故地住前，异相仍存，真位分分，同佛体用，至于究竟，感应既亡，复何论于，一异虚实。○三以他下，明感应难思议二，初叙他问答二，初疑，凡圣隔异非感应。﹝智者疏﹞以他问：「圣人是所感，凡夫是能感；圣人是能应，凡夫是所应；所感非是感，所应非是应，云何言感应道交？」﹝知礼记﹞克论感应，其体各别，虽互立能所，而凡圣定分，所感是圣必非能感，所应是凡定非能应，感应分隔，何名道交？○二答能所存没，故道交。二初互论能所。﹝智者疏﹞答：「所感实无感，从感名所感，言圣人是所感。所应实无应，从应名所应，言凡夫是所应。还是感所为应，能应能为感，所亦是应所为感，能感能为应，所既无感应之实，亦无感应之异。」﹝知礼记﹞先立所感所应不实，何者所感非凡故不实，所应非圣故不实。次立能应能感不实，何者良以还将所感为能应。所感既不实，故能应不实。又将所应为能感，所应既不实，故能感不实。二既不实，二亦非异。○二不异下，各论存没。﹝智者疏﹞不异而异者，圣没所感目为能应，凡没所应自为能感，故言感应道交。﹝知礼记﹞既无实无异，何名感应道交？故以互存互没，而立不异而异。以由所感，而为能应。所应为能感，故感应不异。而今圣边没于所感，目为能应。凡边没于所应，目为能感。故成而异，就于而异，故有感应。就其不异，故得道交。斯是古师，情解感应，及道交义。○二私难下，章安破立二，初难他义不成二，初难立义不成二，初明存没不成。﹝智者疏﹞私难：此语若实，无感应之异，今圣没能感，凡没能应，何不圣没能应？凡没能感，若如此则无凡圣之殊，若不如此感应便异，何言不异？﹝知礼记﹞虽以能所，互论存没，究其体状，只于圣边没其凡惑，复于凡边没于圣应。以其圣没能应，不得凡没能感，不得若尔，感应永殊，那言不异？○二又感下。﹝智者疏﹞又感能，无感能之实，而名感能者，何不名应能？若应所无实，何不名感所？若尔则无凡圣感应，若不尔则是异，云何不异？﹝知礼记﹞明不异不成，大意同前。○二又难下，以四性结过。﹝智者疏﹞又难：若以感能，为应所感，所为应能，此是自生义。若能应只是所应，能感只是所感，还是自生义。若应能生应所，感能生感所，能感生所，感所感生，能感能应生所，应所应所能应，皆是从他生。岂非他性义，若共生则二过，若离二，堕无因过。﹝知礼记﹞感能应所自属于机感，所应能自属于应故，是自性。次之二句，虽涉感应，义不相由，还属自性。次有四句，皆从彼生，故属他性。第三不独由自，不独由他，须二合生，乃属共性，若离自他，属无因性。○二问若下，明今能妙契二，初离四句无感应以问。﹝智者疏﹞问：「若尔则无感应？」○二答圣下，用四悉立因缘而答。﹝智者疏﹞答：「圣人以平等无住法，不住感，以四悉檀随机应尔。」﹝知礼记﹞大圣圆证，三千理事同在一心，故心平等。一一皆了，即空假中，故心无住。圣既用此平等无住，为能应法，故不住著。所应机感，但随十界。乐欲便宜，破恶入理，四机扣之，即以世界，为人，对治，第一义。四种之法，任运而应。此之感应，岂可以其，自他共离，而思议邪？又复众生，于自生感应，有四益者。亦可说言，自感自应，若于三种，有四益者。亦可说言，由感生应，由应生感，共能生感，共能生应，离二有感，离二有应。皆可得说，既无四执，随机说四。故诸经论，谈于感应，不出此四也。○四问妄执下一，番约机简二，初疑妄执之善非机。﹝智者疏﹞问：「妄执之善能感不？」○二答妄执是恶能感。﹝智者疏﹞答：「妄执是恶亦得感。」○五问妄执下，二番相对拣二，初示妙应随情所为二，初问。﹝智者疏﹞问：「妄执既非一，应亦为二。」○二答。﹝智者疏﹞答：「应本无二，为缘何所不作。」○二问凡下示至圣拔邪归正二，初问。﹝智者疏﹞问：「凡名凡僻，善则招乐，恶则感苦，圣名为正。正则非善非恶，非苦非乐，善恶之僻，何能感非善非恶之正耶？」○二答。﹝智者疏﹞答：「正圣慈悲，拔其善恶之僻，令入非善非恶之正，故有感应。」○四慈悲利物用二，初标。﹝智者疏﹞第四慈悲利物为用者。﹝知礼记﹞问：「感应慈悲为同为异？若其同者，那得分对宗用二章；若其异者，请陈其义。」答：「法相开合，制立多途。今文既以般若法身，合之为体，乃于解脱，分出宗用。虽是一德，而有二能。感应则通语关宜，慈悲则别明与拔。若论感应，不说慈悲，则似仁王降世，而无治理之功。今明感应，则收经义尽，故立为宗。」次示慈悲，则利物义足，故立为用。开一为二，其意略尔。○二二智下，释二，初正论冥显二，初略辩二，初对二智辩用二，初问。﹝智者疏﹞「二智不当用耶？」﹝知礼记﹞妙经之用，断权疑，生实信，正当二智，那指慈悲。○二答。﹝智者疏﹞答：「二智语通，今别附文，以盛明隐显之益，故以此当用尔。」﹝知礼记﹞二智之用，通互一部。具智慈悲，今品别用。○二他释下，就二身明益二，初叙他局解。﹝智者疏﹞他释法身冥益为常，应身暂出还没为无常。﹝知礼记﹞二今明下，明今正义二，初法二，初明二身皆常间。○二初明二，身皆常。﹝智者疏﹞今明法身常寂而恒照，此理宜然，应身处处利益，未常休废，亦是常义。﹝知礼记﹞法以寂照为常，应以不休为常。○二若言下，明二身皆间。﹝智者疏﹞若言有应不应，以为无常者，法身亦有益无益。○二故知下，明二益无二别。﹝智者疏﹞故知俱是常无常，俱有冥显，如日月共照，一亏一盈，如来恒以常无常二法，熏修众生，故言二鸟双游，而呼为常无常尔。○二譬如下，喻。﹝智者疏﹞譬如种植，或假外日风雨，内有土气暖润，而万物得增，冥显两益，亦复如是。○二此中下，指广。﹝智者疏﹞此中应用王三昧十番，破二十五有，以辩慈悲益物之用，具在《大本》玄中。﹝知礼记﹞《大本》明二十五王三昧，破二十五有，显真常我性，通有四意：一出诸有过患；二明本法功德；三结行成三昧；四慈悲破有。观音自行，已破诸有惑业过患，功德三昧，皆已成就。正以慈悲，令他破有。故知今用，即第四意也。○二问观下，兼辩本迹三，初明本迹难知二，初问。﹝智者疏﹞问：「观音利物，广大如此，为已成佛，犹是菩萨？」○二答。﹝智者疏﹞答：「本地难知，而经有两说。○二如观下，明因果异说二，初引二经犹在因。﹝智者疏﹞「如《观音授记经》，明观音势至，得如幻三昧，周旋往返，十方化物。昔于金光师子游戏如来，国王名威德。化生二子，左名宝意，即是观音。右名宝尚，即是势至。往问佛，何供养胜？佛言当发菩提心。从如来初发菩提心，次阿弥陀佛后，当成正觉。观音名普光功德山王，势至名善住功德宝王。又《如来藏经》亦云：『观音文殊，皆未成佛。』○二若观下，引一经已成果。﹝智者疏﹞「若《观音三昧经》云：『先已成佛，号正法明如来，释迦为彼佛，作苦行弟子。』」○三二文下，用悉檀和会二，初问。﹝智者疏﹞「二文相乖，此言云何？」○二乃是下释。﹝智者疏﹞乃是四悉檀化物，不可求其实也。﹝知礼记﹞或说已成或说未成，盖顺机缘，令获利益，勿求其实。○第五明教相二，初定文相二，初泛明部党。﹝智者疏﹞第五明教相者，夫观音经部党甚多，或《请观世音》，《观音受记》，《观音三昧》，《观音忏悔》，《大悲雄猛观世音》，等不同。○二今所下，的示所传二，初示妙经一品。﹝智者疏﹞今所传者，即是一千五百三十言，《法华》之一品。○二而别下，明别行之由。﹝智者疏﹞而别传者，乃是昙摩罗谶法师，亦号伊波勒菩萨，游化葱岭，来至河西。河西王沮渠蒙逊，归命正法，兼有疾患，以告法师。师云：「观世音与此土有缘。」乃令诵念，患苦即除，因是别传，一品流通部外也。○二此品下，明教相二，初同本经醍醐相二，初明品意。﹝智者疏﹞此品是《法华》流通分，既通于开权显实之教，令冥显两益，被于将来，以十法界身，圆应一切，使得解脱。﹝知礼记﹞通于开权显实者，且举迹门，亦应更云，开迹显本，此乃以方便品。迄分别功德品，十九行偈，俱为正宗。以十九行偈后俱为流通，本迹二门也。○二圆人下，明教味。﹝智者疏﹞圆人秉于圆法疏通，此圆教，故即是流通，圆教相也。五味为论，即是流通，醍醐味也。﹝知礼记﹞圆法即本迹二门，所诠之法也。圆教即本迹二门，能诠之教也。○二问文下，核今品施开义三，初核成施权相二，初约方便乖圆问。﹝智者疏﹞问：「文云：『方便之力，种种不同。』说亦应异，何得是圆教相？」○二答就下，约为实施权答二，初约实人施权答。﹝智者疏﹞答：「就能说之人，为圆弘圆教，遍逗法界之机，机虽不同，不可令能秉法人，随机而偏例。如佛于一乘，分别说三，岂可令佛，便是声闻缘觉耶？﹝知礼记﹞圆圣偏说，为引渐机，岂佛说小，令佛是小，就能说人，判属圆教。○二又付下，约权能通实答。﹝智者疏﹞「又付属云：『若人深信解者，为说此经。若不信者，于余深法中，示教利喜。』既奉佛旨，圆逗万机，种种不同，只是流通圆教。」﹝知礼记﹞深信解者，即嘱累云：「信如来智慧者，若不信者，即七方便人。」○二又问下，核成开权相二，初约机，同鹿苑难。﹝智者疏﹞又问：「能说人，圆于教，亦圆行人机异，此人禀何教耶？若禀偏教，与鹿苑人同。若禀圆教，机亦应一。」﹝知礼记﹞说人虽圆，禀人通小，且如鹿苑，佛岂不圆？只就禀人，判属三藏，今岂不然？○二约部开权迹答。﹝智者疏﹞答：「昔鹿苑佛未发本显迹，不会三归一，人法未圆，所禀方便不得称圆。今经已开显权实，虽是种种身，本迹不思议一，虽说种种法，为开圆道，于义无咎。」﹝知礼记﹞阿含小部未开权迹，遂令教味随机属小。今经开显即权是实，即迹是本。虽说小法为通圆经，岂同鹿苑邪？○三问上下，核成妙用相二，初约舍用相乖问。﹝智者疏﹞问：「上文云：正直舍方便，此中那言以方便？」○二约体用难思答。﹝智者疏﹞答：「上正显实，故言其舍。此《中论》用，故言示现，体用不思议一也。」﹝知礼记﹞正宗废权立实故言舍，流通为实施权故须用显。实体后而论权用，斯是今经，秘妙方便。
