　　　　妙法莲华经指掌疏观音普门品别行　　　　清北京拈花寺住持传讲沙门　通理　述（编者注：凡科判，皆以○标出，以便阅读。）　　将释此经，别启六门：一教起因缘，二被机浅深，三宗趣通别，四，奉行灵验，五总释题名，六别解文义。余如全疏，检彼自知。　　第一教起因缘者，有总有别：　　总因缘者，谓钟蕴洪韵，待扣方声；智具众玄，遇缘斯应。故圣人凡有所说，皆为酬请。亦有不请，盖必机动于内，神形于外，虽未彰言，业已存念。所谓不请之请，非实有不请而自说者。至若今经，前后皆因请问而说。是以酬请为总因缘也。　　别因缘者，别寻经义，略开十种：一流通玄化故。良以菩萨慈悲广大，誓愿弘深。超二十四圣所证圆通，而独称真实。匹六十二亿恒沙菩萨，而持福正等。论应化之宏功，尽圆妙之极致。如斯流通，可为指南。故于妙音品后，而说此品。二显无去来故。言前品妙音菩萨，蒙照而来，事毕而去，似有去来之相，若果有去来，则赴应不广。为遣此相，故说此品。令知一念才举，众苦即脱。感应自尔，何去何来。三示无没现故。言前品妙音菩萨，于彼国没（净光庄严国没），而现于此，似有没现之迹。若果有没现，则彼此互遗。为拂此迹，故说此品。令知分身遍应，一真未移。十方俱在，何出何没。四慈悲双运故。以前品妙音菩萨，唯显说法之慈。虽具济难之悲，而略不明显。（如云：诸有地狱、饿鬼、畜生，及众难处，皆能救济，但不言如何救济耳。）今则广显拔苦，以明慈无偏运。五显密俱成故。以前品妙音菩萨，专重现身说法，显应群机。不言持名破惑，密成加被。其如众生三毒炽盛，闻法良难。若无方便，反失利益。今此品以常念恭敬，灭贪嗔痴，尤为救世急要。六真俗并摄故。以前品专弘法华，重在契真。其如众生儿女情重，佛法念轻。若不顺俗，并真亦失。今此品以礼拜供养，便生福慧之男，有相之女。尤为摄俗善巧。七名实相应故。良以菩萨胜名，称遍十方。虽亦冥获其益，然皆未谕其实。故无尽意问以以何因缘名观世音。而如来答以寻声救苦，名观世音。夫名实既其相应，而受持益以盛隆。为此说经，余相因矣。八远近普被故。良以群心有限，圣迹难量。人但知菩萨为弥陀辅翼，而不信常住娑婆。有虽信常住娑婆，而不达偏应十方。故无尽意问云：观世音菩萨，云何游此娑婆世界，是显菩萨不独在西方也。而如来答以种种形游诸国土，是显菩萨不独在娑婆也。然虽远近普被，究与娑婆缘深。自在神力，昭灼于娑婆者居多。是故此娑婆世界，皆号之为施无畏者。九悭贪齐脱故。夫六度万行，布施居先。二德二严，修供第一。人多于己悭吝，于他贪求。只知受施，不解修供。胜因既其不就，妙果自尔难成。惟彼观音，可作模范。却无尽之宝璎，遵如来之慈教。愍诸四众，虽受非贪。转奉二尊，于己无吝。为此说经，盖欲修因期果者，知所法矣。十今后两利故。夫金刚一粒，食已而终究不消。至教片言，闻之而永为道种。况夫品称普门，随缘而利益无穷。名标观音，寻声而赴感一定。故无论现在未来，但有闻者，即许其为功德不少。八万四千众生，即其证焉。略述因缘，有此十种。然此经既属法华别行，法华之因缘无尽，斯经之因缘亦无尽明矣。教起因缘竟。　　第二被机浅深者。夫教因机设，机以教成。上说因缘，已知兴教之由。此明被机，略显开化之广。于中亦有通别。　　言通被者，譬夫四河入海，同一咸味。四教入圆，总为佛乘。故知此经，被机虽有浅深，归元实无高下。所谓但有闻法，无不成佛。通明所被，惟是菩萨。故前经云：教化诸菩萨，无声闻弟子，是也。　　若别明所被，复分二门：一显机冥应门。二冥机显应门。显机冥应门中，略明五种非机：一受苦自甘，不解称名者。二遇难自待，不忆称名者。三惑习自障，不知敬念者。四儿女情重，不知礼供者。五不信持福，能等多名者。及是皆机，在文可见。盖以炽然称名礼敬，论机为显。寂尔脱难获福，论应为冥。若冥机显应门中，除木石无心，及阐提不信等非机，反是皆机。略明三十二种，亦在文可见。然此皆不待称名礼敬，论机为冥。一一为之现身说法，论应为显。被机浅深竟。　　第三宗趣通别者。语之所尚曰宗，宗之所归曰趣。然被机既有浅深，而宗趣不无殊异。通论如来一代圣教，诸部异计，略为六宗：一随相法执宗。谓于一切我法中，起有无执故。二唯识法相宗。谓一切诸法，皆唯识现故。三真空无相宗。谓一切诸法，皆空无相故。四藏心缘起宗。谓一切诸法，唯是真如随缘，具恒沙德故。五真性寂灭宗。谓想相俱绝，直显性体故。六法界圆融宗。谓无尽法界，如因陀罗网，主伴重重，圆融无碍故。此之六宗，前浅后深。总摄诸教，各为一类之机。其趣亦随宗可思。若别就当经以明宗趣者，于中复有通别。通则此经以普门为宗。随机示现自在之业，拔苦与乐为趣。若就前通中，正当第六。以既称普门，则摄无尽法界，主伴圆融故。亦兼第四，以普门即是藏心，随缘现起无量身云，即是缘起故。别则略明十义五对：一教义一对。谓主伴问答，成立斯教，故以教为宗。教不徒设，依言析义，故以义为趣。二人法一对，谓义虽多歧，总为显人，（观音）故以人为宗。人非常人，为证普门，故以法为趣。三感应一对。谓法既可仰，见闻称念，故以感为宗。机感既成，化应斯被，故以应为趣。四慈悲一对，谓应不徒应，为令得乐，故以慈为宗。慈难遽施，应先拔苦，故以悲为趣。五始终一对。谓大悲所感，发菩提心，故以始为宗。初心既坚，究竟成佛，故以终为趣。此上十义五对，从前起后，依次相生，共为一经宗趣。宗趣通别竟。　　第四奉行灵验者。谓宗趣既定，受持有归。奉行不疑，灵验斯著。如传所明，繁难俱载。今以博诸耳目，照灼古今者，分为二门：一脱苦门。二得乐门。第一脱苦门中，复分为五：一脱火难。二脱水难。三脱风雨。四脱刑戮。五脱病苦。脱火难者，如释法智，大泽遇火，草无遗茎，而身处无伤。祝长舒，草屋下风，邻延巨烧，而焰转自灭。至若火车相现，身痛如炙，造像输诚，宿业顿蠲。此事迹之见于唐许俨者，有足征矣。脱水难者，如小舟将覆，而巨舟迎前，竺法纯之诵经专矣。三人俱溺，而一人独渡，释道冏之持品诚也。尤其异者，不信则铁莲生于港心，回诚则白牛浮于水面。林翁救将毁之像，缘舟覆而获遗物。刘某发求见之心，甫入水而抵家门。此二又近时事也。脱风雨者，如伏万寿，中流遭风，望村火而达岸。欧阳璨，山行值雨，乘慈力以安心。况夫雨骤风狂，泊舟失道。天色正暝，光明遽显。此灵异之见于吕竦及徐荣者，尤可信矣。脱刑戮者，如陆晖临刑，三易刀而俱折。高荀获罪，一发心而被原。沙门道集，遇贼难而称名，屡斫无伤。博士景裕，因系狱而诵经，众刑俱断。此大略也。脱病苦者，如指流甘露，服之而呕血顿息。梦见祥云，觉后而胁痛全消。又如为子叩祷，梦大士而谕以无忧。救母剖肝，感菩萨而称为孝子。此上据脱苦门中，有如是事耳。第二得乐门中，亦分为五：一延寿。二致福。三得荣。四获嗣。五往生。延寿者，如轻珠持经，起沉痾而增算。守分诵品，感已死而再生。此有宋李郡君，及杨亮事也。致福者，如瘫子称名，病愈而感供异常。瞽医诵品，道行而资囊不匮。以言其得荣也，明包凭忘身护相，子孙联科甲之芳。以言其获嗣也，姜安人为子求儿，云月入心水之梦。至若往生一事，尤为异焉。如持珠示期，道隆母之夜梦不爽。化佛来迎，十六娘之临终有归。总以观音菩萨，亲得圆通本根，发妙耳门，示现自在之业。如如意珠，是宝皆雨。似药王树，无病不痊。人多视为泛常，不修礼敬。及乎身罹患难，徒贻悲伤，所谓傍饭罗而叫饥，亦可痛哉！奉行灵验竟。○　第五总释名题（名以显实，题以标宗，故于未解经前而总释之，谓总释全经之义于名题也。又名谓能译人名，题为所译经题。今并释之，故云总释。）二：　一经题，二译人。　初经题：【妙法莲华经观世音菩萨普门品】　　此中复二：一全题。二品目。全题中妙法二字，直显法义。妙者，当体得名。非对粗言妙，若对粗言妙，则妙有分限，非圆妙故。又妙者，本来自妙，非先粗后妙。若先粗后妙。则妙有始终。非常妙故。释义：则甚深无量，难解难入曰妙。又惟佛与佛乃能究尽曰妙。又声闻辟支所不能知曰妙。经云：「止止不须说，我法妙难思。」故题中以妙字冠法。法即今经，以实相为体，以轨持为用。实相为体者，以七轴雄文，皆如来自一乘实相中演出，一言一句，无非显示一乘实相，故为体也。轨持为用者，轨谓轨生物解，持谓任持自性。轨生物解者，谓一切众生，本具实相之体。但以昏而无明，闭于权宗，胜解不生，入证何由。佛以此法开方便门，示真实相。俾众生借教观心，因指见月，是为轨生物解用也。任持自性者，谓一切众生，本惟一乘佛性。第以根有利钝，惑有厚薄。乘裂为三，性流为五。佛以此经开显会归，俾三乘同归一乘，五性还复一性，是为任持自性用也。然此上释义虽求本经，法言犹滥诸会，故冠以妙字拣之，显诸会不得名妙也。又此法称妙者，依经文略示四义：一权实相即故。经云：「诸佛所得法，无量方便力，而为众生说。」又云：「我设是方便，令得入佛慧。」上三句即实而权，下二句即权而实。以诸会多不能相即故。二本迹相通故。经云：「我常住于此，以诸神通力，令颠倒众生，虽近而不见。」又云：「时我及众僧，俱出灵鹫山，我时语众生，常在此不灭。」上四句，本通于迹。下四句，迹通于本。以诸会多不能相通故。三理事无碍故。经云：「是法住法位，世间相常住。（是法指一乘实相，理也。法位指诸法自位，事也。世间相指有为法，事也。常住指无为法，理也。）上句理不碍事，下句事不碍理。以诸会多不能无碍故。四因果交彻故。经云：「世尊于长夜，长愍见教化，令种无上愿。」又云：「我今无复疑，安住于佛道，方便为侍者。」上三句因彻于果，下三句果彻于因。以诸会多不能交彻故。然此四义，总属理事无碍法界，至于放光现瑞，涌塔变土，地涌现神等，又属事事无碍，不可思议之境。即妙亦不可言，不得已强名曰妙也。莲华二字，借喻发明。据经文义，当以优昙钵华释之。以此华乃与文义相应故。经云：「如是妙法，诸佛如来，时乃说之。」此二句，与妙法二字相应。次云：「如优昙钵华，时一现耳。」此二句，与莲华二字相应。且此经文，是身子三请之后，如来开章之语。故知如是妙法，指一经之全体。优昙钵华，举一经之总喻。取斯释题，庸何议焉。若释义有二：一翻灵瑞，以此华不开则已，开则有佛出世，为圣灵之瑞故。般泥洹经云：「阎浮提有尊树王，名优昙钵，有实无华。若有华者，必是金色，乃有佛出以此名为灵瑞华也。」亦云瑞应，以此华不现则已，现则有轮王出世，为圣王之兆故。施设论云：「统赡部洲，有轮王路，广一逾缮那。无轮王时，海水所复覆。若轮王出，海水减一逾缮那，此路皆现优昙钵华，同时而生，以此名为瑞应华也。」此二皆属义翻。若以色类翻者，当云金莲华。取此为喻者，依本经，谓此华非时不现，必时至方现。喻此法非时不说，必时至方说故。准泥洹略开为三：一此华名尊树王，喻此法为诸经中王故。二此华有实无华，华必金色，喻此法纯谈果体，间说因行，行必契真故。三此华不开则已，开则必有佛出，喻此法不说则已，说则受记成佛故。准施设亦有三义：一此华出轮王路，喻此法惟佛乘方有故。二此华与路同现，喻闻此法者，即到佛地故。三此华惟供轮王游观，喻此法惟供法王受用故。此上七义，皆总喻全经。以妙法原属全经之名，莲华亦惟全经之喻。若经中之别义，临文自有别喻，兹不预焉。经字结出诠体，梵语修多罗，此云契经。契，谓上契诸佛之理，下契众生之机。经有多义，束之成四：一曰贯，谓贯穿所应知义。二曰摄，谓摄持所应度生。三曰常，谓三世不易。四曰法，谓十界同轨。今不言契者，以此方圣教，但称为经，顺此方故。统论此题，乃金口所宣，法喻为名。合能所，兼体用，该通别，贯虚实，故名妙法莲华经焉。　　品目中，观世音，能证人也。普门，所证法也。别为一聚，名之曰品。盖以人法合显，拣收两用为目也。若释其义者，别行玄云：「西方正音，名阿那婆娄吉底输，此云观世音。」准悲华经：「过去宝藏佛时，有转轮王第一太子，三月供佛斋僧，遂发愿云：『若有众生，受三涂等苦，凡能念我称我名字，为我天眼天耳见闻，不免苦者，我终不成菩提。』由是彼佛，字以观世音号。」又楞严经，菩萨自陈云：由我供养观音如来，蒙彼如来，授我如幻闻熏闻修，金刚三昧，成就三十二应、十四无畏、四不思议。彼佛如来，叹我善得圆通法门，于大会中，授记我为观世音号。今经寻声救苦，义同悲华。若究其能救之因，功自反闻，亦摄楞严。菩萨略梵语，具云菩提萨埵，此翻觉有情。释义有三：一谓觉己分证。识情未尽，拣非凡夫不自觉故，此约自利言也。二谓以己所证，觉悟有情。拣非二乘不觉他故，此约利他言也。三谓上求觉道，下化有情。拣非悲智偏用，堕二边故，此约两利言也。体备众德曰普，用所由言曰门。言菩萨自获真实圆通，恒沙性德，皆悉具足。随机应现，恒沙妙用，皆从此出。经中但显其用，题中兼出其体，合人与法，目曰观音普门。梵语跋渠，此云品。品，犹类也、聚也，谓结集者，于彼一类相随之法，别为一聚。略具二义：一拣他，二收己。拣他者，谓拣彼余品，非此分齐故。收已者，谓收摄自类，非彼分齐故。据全部共二十八品，此当第二十五也。先标全题者，明所依故。次列品目者，显所属故。别行本中，或有标第，或不标第者。标第则知所先后，不标则为是单行，俱无伤也。　　经题竟。○　二译人：【姚秦三藏法师鸠摩罗什译】　　姚秦，译经时也。对苻秦言。苻秦，即前秦，名苻坚，字永固。有雄师十万，自称秦王，后僭帝位，建都长安。姚秦，即后秦。名姚苌，字景茂。初仕苻坚，为兖州刺史，后擢龙骧将军，因讨慕容泓等，兵败惧奔。时有渭北马牧等，纠扇羌众，率其户口，归苌者五万余家，共推苌为盟主。苌自陕西入长安，弑苻坚，僭帝位，亦号秦王。为别前秦，故南山以后秦称之。苌卒，子兴立，改元皇初。至第六年，复改弘始。按什师翻译此经，当姚秦即位之八年，故名姚秦。三藏法师，译主德号也。三藏，谓经藏、律藏、论藏。藏有二义：一含藏义，谓经诠定学，律诠戒学，论诠慧学，各能含藏等流义故。二出生义，谓经契一心，律轨三业，论拣邪正，各能出生等流用故。法师亦二：一自利，谓博通三藏圣法，奉为师承故。二利他，谓传演三藏圣法，师范人天故。鸠摩罗什，译主别名也。具云鸠摩罗耆婆什，此云童寿。以童年有耆德故。祖居印土，其父以聪慧见称，游学龟兹。龟兹王以女妻之，而生于师。七岁随母入寺，见铁钵举之。俄念钵重，即不胜举。因悟万法唯心。出家后，习五明四围等典，阴阳星算，必穷其妙。又习大乘破外道，远近诸国，无不惊服。当前秦苻坚建元九年，异星现于西域分野。太史入奏，当有大德智人，入辅中国。坚曰：「朕闻龟兹有罗什，襄阳有道安，得非此二人耶？」遂遣骁骑将军吕光等，率兵七万伐龟兹，迎师至西凉。光闻苻坚为姚苌所弑，自据西凉，即三河王位。师亦止之。苌即位，亦闻师名，屡请，而吕光不允。苌卒，子兴立，复请不允。光卒，子隆立。姚兴伐凉请师入关，以厚礼加之。师于逍遥园，译诸经论，凡三百九十余卷，法华亦在其数。译之一字，纪其事迹也。译，谓翻易。易梵语，成华言也。考周礼，掌四方之语，各有其官。北曰译，南曰欠，东曰寄，西曰狄鞮。今经西来，而云译者，以汉时北官，兼善西语。佛法初来，因称为译，后皆仍之。然此品既属法华，已行于世，而又别行者，肇自何时？歧自何人？何所为而然耶？准观音玄义云：观音经部党甚多，或请观音，观音受记，观音忏悔，大悲雄猛观世音等不同。今所传者，即是一千五百三十言。（除偈颂。以什本无偈，乃后人依隋本添入。）法华之一品而别传者，乃是昙摩谶法师，亦号伊波勒菩萨，游化葱岭，来至河西。河西王沮渠蒙逊，归命正法，兼有疾患，以告法师。法师云：观世音与此土有缘。乃令至心诵念此品，患苦即除。由是别传一品，流通部外也。　　总释题名竟。○　六别解文义三：　一长行别示，二偈颂合显，三闻品获益。　初长行别示（准楞严：菩萨有三种胜用：一、三十二应，二、十四无畏，三、四不思议。今亦义具。但其中问答标结，文势断续处，与楞严多不相类。若定依彼科，则有碍现文；若全依此译，又恐讳自语；今科依此经，释兼会彼，庶两经符合，而文义兼得矣。）二：　一问答得名所以，二问答游化方便。　初二：一当机举名请问，二如来备示感应。　初：【尔时无尽意菩萨，即从座起，偏袒右肩，合掌向佛，而作是言：「世尊！观世音菩萨以何因缘名观世音？」】　　凡言尔时，必有前因缘，故云当尔之时。今经开首即言尔时者，以全部中，此品因妙音菩萨有来有去，赴机不普发起。今虽别行，义犹仍之，故云尔也。菩萨名无尽意者，以最初发意，欲度众生界。生界无尽，菩萨之意亦无尽故。若愚赞云：世界无边尘扰扰，众生无数业茫茫，爱河无底浪滔滔，是故我名无尽意。正修之终，示为当机者，以究竟流通，惟是意无尽故。从座起者，弟子于师，凡有请问，法不宣坐，故云即从座起。如礼请益则起，更端则起，曾子避席，即斯义也。袒肩以便执役，尽资道也。合掌以秉一心，敦请仪也。向者，瞪瞢瞻仰，目睛不瞬之义。佛者，梵语，具云佛陀，此翻觉。谓自觉、觉他、觉行圆满，乃十种通号中，三觉圆明号。若指其人，即娑婆教主释迦文佛，是也。世尊者，十号中，出世独尊号。以佛为三界大师，四生慈父，世出世间所共尊故。成实论云：具上九号，为物钦崇，故曰世尊。观音望尊法界，风偃群贤，名不自彰，彰必有由，故问以何因缘名观世音。盖欲如来因名示行，以为末世弘经者法也。○　二如来备示感应（此即楞严十四无畏，今依现文分二。）　一正答得名所以，二广显称名感应。　初三：一总标寻声救苦，二别示持名感应，三结答得名因缘。　初总标寻声救苦（此即楞严苦恼无畏）：【佛告无尽意菩萨：「善男子，若有无量百千万亿众生，受诸苦恼，闻是观世音菩萨，一心称名，观世音菩萨，即时观其音声，皆得解脱。】　　初受苦称名。男子，丈夫之称。善有二义：或宿具善因，或今生善类。菩萨无始劫来，双具二利之德，故当此称。众生者，谓众染合集而生，亦以众法生相，众处生受，故云众生。无量百千等，是众多不定之数，非谓只有如许众生也。楞严正脉疏云：苦恼虽通，分约身心亦可。盖苦楚其身，而恼乱其心也。又云：别列不尽，一切诸难，皆摄此中。一心称名，有事有理。闻菩萨名，专注一境，念念相续，惟此一念，不杂余念，信力成就，名事一心。若能随念随观，了知能念所念，更无二法，惟是真如，名理一心。　　观世下，寻声令脱，即时观其音声者，寻其声在何处，而加被之。楞严云：「一者由我不自观音，以观观者。令彼十方苦恼众生，观其音声，即得解脱。」释义：则不自观音，谓不似众生，一向循尘也。以观观者，谓就彼能观，反观自性也。自能如是修习，亦能令彼苦恼众生，闻名感发，称我名号，故云观其音声。不言称名，而言观声者，称名但属事念，观声亦兼理持。盖由菩萨慈力加被，能令理事兼修。故今经一心称名，古德亦言有事有理。但以事修未必契理，理修无不摄事，故但言观声，即兼称名也。然事修称名，机心与圣心相交。理修忘尘，苦性与声性俱寂，故云即得解脱。两经所以不尽同者，以楞严偏重劝修，故观其音声，指在感机。此经惟为显用，故观其音声，指在圣应。同中有异，幸勿刻舟。○　二别示持名感应：【「若有持是观世音菩萨名者，设入大火，火不能烧，由是菩萨威神力故。若为大水所漂，称其名号，即得浅处。若有百千万亿众生，为求金、银、琉璃、砗磲、玛瑙、珊瑚、琥珀、真珠等宝，入于大海，假使黑风吹其船舫，飘堕罗刹鬼国，其中若有乃至一人，称观世音菩萨名者，是诸人等，皆得解脱罗刹之难。】　　初能救火难。（此即楞严火难无畏）楞严正脉云：「证极法界，威神无量。故令一心称名者，即为大悲威光所摄，不堕火难。如入山阴，暑不能侵也。」此盖自利余力，加以悲愿，故能如此。彼经云：「二者知见旋复，令诸众生，设入大火，火不能烧。」释义：则知见旋复者，谓六根互通，菩萨既旋闻复性，知见亦随闻而旋复。所谓一根反元，六处解脱，是也。然见觉属火，与一切火性相通，故见业交，则见猛火。今知见既旋，亦能随感旋彼余火，故令众生入火不烧。今经言威神之力者，亦由旋复功极，异中有同，应须善会。后皆仿此。（应验传云：祝长舒，晋元康年中，于洛阳为延火所及。草屋大风，必无免理。一心称名，风回火转邻舍而灭。）　　若为下，能救水难。（此即楞严水难无畏）不言威神者，准上可知故。楞严云：「三者观听旋复，令诸众生，大水所漂，水不能溺。」释义：则观听旋复，正旋闻复性也。然闻听属水，与一切水性相通，故闻业交，则见大水。今既旋闻复性，亦能随感旋彼余水。故令众生大水不溺。（传云：道冏三人，同伴乘冰度孟津。乘半，一人前陷，一人次没。冏进退水上，必溺无疑。一心称名，脚如踏板。至夜，遇赤光，竟达岸。）　　若有下，能免鬼难。（此即楞严鬼难无畏。）大成云：「入海求珍，结伴无定。虽无定数，终不可独往。故举百千万亿总数，不定言多少也。」梵语苏伐罗，此云金。梵语阿路巴，此云银。此二质产于矿，愈炼愈精，乃举世通用之宝。琉璃，此云青色宝。亦翻不远。西域有山，去波罗奈城不远，山出此宝，因以名焉。砗磲码瑙，俱出于石，故四字从石。砗磲，洁白中最。码瑙，杂色非一，似玉非玉，并为世宝。珊瑚，石中之宝，从师子国及波斯国来，海中亦出。形似鹿角。色赤而润。以此土尚赤，故为世所珍。琥珀，松脂入地千年所化，中有蜂形色如生者，能拾芥。真珠，亦云珍珠。或出蛇脑，或出蚌胎，以类有胜劣，故价值不等。贤愚经云「：田殖百倍。商贾千倍，仕宦万倍，入海吉还，得无量倍。」所以为求金银，乃至入于大海。风而曰黑，鬼怪风也。由此所以吹入鬼国。罗刹，此云速疾鬼，以其速疾，亦云可畏，其形丑恶，可令人畏故。一人称名，众皆解脱者，名所在处，鬼不能近故。楞严云：「四者断灭妄想。心无杀害，令诸众生入诸鬼国，鬼不能害。」正脉释云：「鬼神以阴隐为想因。以杀害为堕缘。」故菩萨于反闻时，内灭妄想，外绝杀业，全超鬼神心行。以此全超威力，能令称名者免于鬼害。（传云：外国百余人，从师子国泛海，忽遇恶风，漂堕鬼国。鬼欲尽食，合船称名得免。）○　三结答得名因缘：【「以是因缘，名观世音。】　　得名因缘，尚有多种。如上所说，可知梗概。故就此结答，以释无尽之疑。疑断信生，故向下更为广显。　　正答得名所以竟。○　二广显称名感应四　一能脱四难。二能离三毒。三能应二求。四能得多福。　初二：一别明脱难。二总结神力。　初四：一能脱戮难。二能脱鬼难。三能脱刑难。四能脱贼难。　初（此即楞严刀戈无畏）：【「若复有人，临当被害，称观世音菩萨名者，彼所执刀杖，寻段段坏，而得解脱。】　　临当被害者，或屈遭宪网。或误入仇门，顷刻身首异处，须臾性命不保。当此之时，犹能称名系念，则三昧之熟于平日可知。由此所以感圣遮救，令彼刀杖寻来寻断，段段零落，而铦利无所施也。楞严云：「五者熏闻成闻，六根销复，同于声听，能令众生临当被害，刀段段坏，使其兵戈犹如割水，亦如吹光，性无摇动。」释义：则熏闻成闻者，谓以反闻力，熏修妄闻，以成究竟坚固之真闻也。六根销复，同于声听者，谓其余五根，销妄复真，亦同声家之听。以元一精明，销则俱销，复则俱复也。俱复故，究竟坚固之性，随感遍周，故能令彼刀段段坏。俱销故，毕竟空寂之理，遇事便融。故能令如割水吹光。（传云：晋大元中，彭城一人，被枉为贼。常供金像带髻中。后伏法，刀下但闻金声，三斫不伤。解髻，像有三痕，由是得放。）○　二能脱鬼难（此即楞严鬼见无畏。问：「此与前文解脱罗刹何异？」答：「前约一类，此约多类，虽同为鬼难，而前后各出。又前因黑风漂堕，以足三灾，非正显鬼难。」「若尔，前文何不言风难耶？」答：「文言脱鬼，楞严无风，舍义从文，故亦科鬼难。」）：【「若三千大千国土，满中夜叉，罗刹，欲来恼人，闻其称观世音菩萨名者，是诸恶鬼，尚不能以恶眼视之，况复加害？】　　三千大千者，俱舍偈云：「四大洲日月，苏弥卢欲天。」梵世各一千，名为小千界。此小千千倍，说名一中千。此中千千倍，说名大千界。详论意，盖是以三次言千，叠成大千，谓三千之大千，依士释也。夜叉，此云暴恶。亦云勇健，亦云捷疾。谓其性暴恶，其身勇健，其行捷疾故。界满诸鬼，且欲恼人，极言其可畏也。圣号才称，威神即至，故诸鬼莫视。视尚不能，加害岂得，故云况复。楞严云：「六者闻熏精明，明遍法界，则诸幽暗，性不能全，能令众生，药叉罗刹，鸠槃荼鬼，陈毗舍遮，富单那等，虽近其傍，目不能视。」正脉释云：「首二句言反闻功极，发本明耀，圆照法界也。次二句言鬼神阴隐想习。向暗背明，反不堪于光耀。如枭鸟夜视昼盲，罗刹向日不见，是也。威摄众生，意准前知，不可类通。」○　三能脱刑难（此即楞严枷锁无畏。）：【「设复有人，若有罪，若无罪，杻械枷锁，检系其身，称观世音菩萨名者，皆悉断坏，即得解脱。】　　有罪者，自干非法。无罪者，被人枉陷。在手曰杻，在脚曰械，以木加颈曰枷，以铁炼体曰锁，然此四者，总为束而缚之，令不自在，故云检系其身。持名感护，四刑皆断。执法者原其情而释之，故云即得解脱。（问：「先王制法，用以惩恶。无罪救之，固所宜矣。设救有罪，岂不纵恶殃民，坏乱纲纪乎？」答：「弥天罪过，当不住一个悔字。然既能称名，已知悔矣。况鲁肆大眚，圣人善庄公之补过。唐禁笞背，君子美太宗之存仁。曾未闻有议其伤于名教者。何独于大士一子之仁，而生疑乎！」）楞严云：「七者音性圆销，观听返入，离诸尘妄，能令众生，禁系枷锁，所不能著。」释义：则音性圆销者，谓声尘销灭也。观听返入者，谓耳根旋复也。离诸尘妄者，谓色等诸尘，亦随声而销灭。见等诸妄，亦随闻而遂复也。诸妄既复，以真护彼能令枷锁断坏。诸尘既灭，以空融彼，能令禁系同虚。故云所不能著。（传云：盖护，山阴人，有罪判决，系狱应死。三日三夜，称名无间，忽见观音放光照之。锁脱门开，寻光而去。行二十里，光乃息。）○　四能脱贼难（此即楞严贼难无畏。）：【「若三千大千国土，满中怨贼，有一商主，将诸商人，赍持重宝，经过险路，其中一人，作是唱言：『诸善男子！勿得恐怖！汝等应当一心称观世音菩萨名号，是菩萨能以无畏施于众生，汝等若称名者，于此怨贼，当得解脱！』众商人闻，俱发声言：『南无观世音菩萨！』称其名故，即得解脱！】　　国满怨贼，极言其莫可避也。又贼而曰怨者，不惟图财，复欲致命故。行货曰商，商主者，善识贵贱，善解贸易，财丰智富，为众商之主也。主必偕伴，故云将诸商人。货蓄难得，故云赍持重宝。如此而入贼国，易招劫害。况又经过险路，宁复得脱。此九死一生之际也。大成云：「或旷绝幽隘之处，或怨贼冲出之径，皆名险路。」其中一人者，素奉佛法之人。素奉佛法，知有能救，故唱言勿得恐怖。教以称名者，令其知归。能以无畏等，示以堪救。南无，此云归命。世人至重者身命，举身命而归依，诚敬之至，无二心也。闻言即称者，惧难迫迩，倾诚弗遑。称故得脱者，威摄怨贼，慈回恶念。盖以感应道交，捷如影响，故云即也。楞严云：「八者灭音圆闻，遍生慈力，能令众生，经过险路，贼不能劫。」释义：则灭音者，声尘不隔。圆闻者，根性常遍。常遍故，寻声所在，遍生慈力。慈力故，随处护生，应缘化暴。故能令诸众生，遇贼不劫。（传云：晋隆安年中，僧慧达，往北陇掘甘草，被羌人所获。闭栅中，伺来日杀而食之。达竟夜称名，至旦，忽一虎咆吼，诸羌惊散。虎咬栅仍穴，达竟得脱。）　　别明脱难竟。○　二总结神力：【「无尽意，观世音菩萨摩诃萨，威神之力，巍巍如是。】　　摩诃，此云大。以观音菩萨，推本为带果行因之圣。据迹是一生补处之尊。为菩萨中之大菩萨故。楞严各有所因，不离耳根圆通。今经不出别缘，总如威神之力。异中有同，已标前疏。巍巍者，如山高大，可仰而不可及也。　　能脱四难竟。○　二能离三毒二　一别明离毒。二总结神力　初：【「若有众生，多于淫欲，常念恭敬观世音菩萨，便得离欲。若多嗔恚，常念恭敬观世音菩萨，便得离嗔。若多愚痴，常念恭敬观世音菩萨，便得离痴。】　　初能离贪毒。（即楞严贪毒无畏，问：「火水等难，现是苦境，可说怖畏，贪等三毒，随自心行。何畏之有？」答：「有二义故，可说怖畏，一者毒是苦因，能招苦果。二者对境数起。力不自由。盖约信因识果。知畏求离者言之。」）贪欲中惟淫为最。故偏举之。多于者，赋性如是，数数现起，轻而损身丧德，重而亡躯失命。且招来世妻不贞良，眷属乖意。尤其甚者，铜柱铁床等报，临终现前。积寒坚冰等狱，从头自受。由此知畏，常念恭敬，以念力而对治淫心。祈慧剑而斩我爱网。感应道交，故云便得离欲。楞严云：「九者熏闻离尘，色所不劫。能令一切多淫众生，远离贪欲。」正脉释云：「反闻离尘，回脱于色，而色岂能劫于家宝乎。能令众生离欲者，摄彼同己，空诸色故。」　　若多下，能离嗔毒。（此即楞严嗔毒无畏）多嗔恚者，对境便炽，莫可禁制。轻则伤气取辱。重则亡身及亲。且致来世被他求疵，为人恼害。尤其甚者，刀山铁橛，剑树剑轮等相，临终现前。宫割斩斫，剉剌槌击等事，从头自受。由此知畏，常念恭敬，以念力而制伏嗔机。仗慈风而拂我恚热。寻声蒙救，故云便得离嗔，楞严云：「十者纯音无尘，根境圆融，无对所对，能令一切忿恨众生，离诸嗔恚。」正脉释云：「纯音无尘，谓音虽不坏，而已离尘染之过，即心境一如也。」根尘融为一法，故无能对之根，亦无所对之尘。无对所对，而能令脱嗔者，以嗔生于敌对违拒。今无对所对，嗔无由起，摄他同己，故令彼亦然也。　　若多下，能离痴毒。（此即楞严痴毒无畏）多愚痴者，迷正知见，起邪分别。小而事理错乱，大而邪正颠倒。且感来世生邪见家，其心谄曲。尤其甚者，王使主吏，证执文籍等相，临终现前。勘问权诈。考讯推鞫等者，从头遍历。由此知畏，常念恭敬，以正念而敌破邪执。邀慧日而照我迷云，随念现应，故云便得离痴。楞严云：「十一者销尘旋明，法界身心，犹如琉璃，朗彻无碍。能令一切昏钝性障，诸阿颠迦，求离痴暗。」温陵释曰：「痴由妄尘所蔽，无明所覆。销尘则无蔽。旋明则无覆。故外之法界，内之身心。凝莹朗彻，离痴暗矣。」能令等，准上可知。○　二总结神力：【「无尽意！观世音菩萨，有如是等大威神力，多所饶益，是故众生，常应心念。】　　无始三毒，一称名而即灭，故云大威神力。根本既灭，枝末随销，故云多所饶益。有斯饶益，是可归依，故诫以常应心念。心念云者，且念且观。非止口诵已也。会通楞严，准前可知。　　能离三毒竟。○　三能应二求二　一别明应求。二总结神力　初：【「若有女人，设欲求男，礼拜供养观世音菩萨，便生福德智慧之男，设欲求女，便生端正有相之女，宿植德本，众人爱敬。】　　初能应求男。（此即楞严求男无畏）女人无子，有三种苦：一者为自夫所弃。二者为余妇所轻。三者为傍人所笑。为脱此苦，故须求也。又不孝有三，无后为大。体夫存嗣，故欲求男。礼拜者，以身致敬。供养者，以财致享。仪真行实，乃致圣应，不同在难，惟须持名即得也。菩萨以法王之子，余福余慧，利及无子众生，故能令便生，有福有德者，富而贤；有智有慧者，贵而哲。四美具足，正以见圣惠之无涯矣。楞严云：「十二者融形复闻，不动道场，涉入世间，不坏世界，能遍十方，供养微尘诸佛如来，各各佛边为法王子，能令法界无子众生，欲求男者，诞生福德智慧之男。」释义：则融形复闻者，谓融销幻形，以复真闻。所谓诸根圆拔，内莹发光，根身器界，应念化成无上知觉。此即事而理也。由即事而理故，无违真而应俗。所以不动道场，涉入世间。复由理事无碍故，事亦如理而广狭相即。所以不坏世界，能遍十方。复由事事无碍故，身亦随界而一多俱在。所以供养诸佛，各各佛边为法王子。能令等义，已备现文随疏。　　若欲下，能应求女。（此即楞严求女无畏）男承内嗣，女结外亲。有男无女，亦非全美。故半子亦有求者。不言礼供者，准上可知故。菩萨承顺诸佛，领受法门，余功余德，利及无女众生，故能令便生。端正，以备女品有相。以主贵格。宿植德本者，亦显有福有慧，但变其文也。众人爱敬者，亲爱而不肯舍离，恭唉而不敢干犯。正以端而有相，慧而多福，故致然也。楞严云：「十三者六根圆通，明照无二。含十方界，立大圆镜，空如来藏。承顺十方微尘如来，秘密法门，受领无失。能令法界无子众生，欲求女者，诞生端正福德柔顺，众人爱敬有相之女。」释义：则六根互用曰圆。各各无碍曰通。互用故，明照无二。无碍故，含界无遗。明照无二故，立为镜智之号。含界无遗故，立以空藏之名。由镜义故，承顺如来秘密，而明照无违。由藏义故，受领如来秘密，而含摄无失。柔顺，即是智慧，以有智方能柔顺，尽坤道，备女德也。○　二总结神力：【「无尽意！观世音菩萨，有如是力。】　　力，即神力。同上。能应二求竟。○　四能得多福（此即楞严持名无畏。问：「持名出自本心，何所畏耶？」答：「恐其无功，及不胜余名，皆畏也。今持观音福多胜余，故无此畏。」）三　一举福劝持。二以余较量。三结显福多　初：【「若有众生，恭敬礼拜观世音菩萨，福不唐捐。是故众生，皆应受持观世音菩萨名号。】　　心存恭敬，身行礼拜，不惟遇难能免，有求必应。而且因兹获福，终无虚弃。即或不暇礼拜，持名亦得多福。是故一切众生，皆应受持。然此中，恭敬属于意业。礼拜属于身业。持名属于口业。意业为主，必不可少。身口为从，单复皆得也。○　二以余较量：【「无尽意！若有人受持六十二亿恒河沙菩萨名字，复尽形供养饮食、衣服、卧具、医药，于汝意云何？是善男子，善女人，功德多不？」无尽意言：「甚多！世尊！」佛言：「若复有人受持观世音菩萨名号，乃至一时礼拜供养，是二人福，正等无异，于百千万亿劫，不可穷尽。】　　初设言持余。恒河，正云殑伽，此翻天堂来。以此河自雪山顶上，阿耨达池流出。壮其来处最高，世人莫测，故以为名。河中金沙混流，其细如谱。故佛说法，凡言多数，常以为喻。六十二亿恒沙菩萨，据楞严皆现住娑婆，修法垂范，教化众生者，实由如来现量所知，非假设之数也。供养饮食等者，饮食，即种种浆饮，及种种食馔。此皆可以资色身，养性命。修道立行，是以供养。衣服，即随时适宜，一切衣履，此皆可以蔽形骸，御寒暑。严肃威仪，是以供养。卧具，即床褥枕席之类。此皆可以调摄身心，将息疲劳。藉以进业修德，是以供养。医药，即丸散膏丹之类。此皆可以救疗沉痾，滋益神识。藉以固身延命，是以供养。如数受持，其名可谓众矣。尽形供养，其时可谓常矣。四事具足，其供可谓备矣。　　于汝下，问答功德。雨滴虽微，聚地尚可成流。尘颅至细，积筐便足培岳。况复如许菩萨依名受持。若干四事，尽形供养。所得功德，自应无尽。故如来故意垂问，为多与不？而当机菩萨，直以甚多答之。　　佛言下，以此较量，受持观音，不及六十二亿恒沙之名众也。乃至一时，不及尽形供养之时常也。但行礼拜，不及四事具足之供备也。以二人之行迹论之，有类霄壤。以二人之福德论之，不异丝毫。盖以余诸菩萨，随顺众生方便智慧，各各不同。而观音独得圆通本根，普摄一切。一根既可以敌诸门，一名亦可以等余号。其犹身附鹏翼，堪比庶鸟千翔。遍尝众水，无逾大海一味。圆根与不圆根，日劫相倍，理应然也。楞严云：「十四者，由我所得圆通本根，发妙耳门。然后身心微妙含容，周遍法界。能令众生持我名号，与彼共持六十二亿恒河沙诸法王子。二人福德，正等无异。」释义：则观音圆通，独称本根者，以此方真教体，清净在音闻故。又以其能容能遍，故称为妙。此门己发，能通余门。通余门故，摄余门而同己微妙，亦同已容遍，故云然后身心等也。能令等义，已于现文疏释。○　三结显多福：【「无尽意！受持观世音菩萨名号，得如是无量无边福德之利。」】　　此福是无漏之福。而又独为最胜，故称无量无边以具含容周遍，二种微妙义故。　　问答得名所以竟。○　二问答游化方便二　一当机进问游化。二如来备示感应。　初：【无尽意菩萨白佛言：「世尊！观世音菩萨，云何游此娑婆世界？云何而为众生说法？方便之力其事云何？」】　　娑婆，此云堪忍。五浊八苦，众生于中堪能忍受，无求出意，故亦云杂会。六趣有情共居止故。如上所说，但显冥加之功，未彰显应之力。欲知显应，故问云何游此娑婆？云何为众说法？盖以菩萨以身涉世，必有方便之力，但不知其事云何，故为问也。○　二如来备示感应二　一广显应化诸国。二正答游于娑婆　初（即楞严三十二应。彼经云：由我供养观音如来，蒙彼如来授我如幻、闻熏闻修、金刚三昧。与佛如来同慈力故，令我身成三十二应，入诸国土。）二　一明应显化。二结劝供　初八　一能应三圣。二能应六天。三能应五人。四能应四众。五能应众妇。六能应二童。七能应十类。八能应力士　初：【佛告无尽意菩萨：「善男子！若有国土众生，应以佛身得度者，观世音菩萨即现佛身而为说法。应以辟支佛身得度者，即现辟支佛身而为说法。应以声闻身得度者，即现声闻身而为说法。】　　初能应菩萨。若有句，文虽局此，义贯群机。以除佛一人，九界皆生故。楞严云：「若诸菩萨入三摩地，进修无漏，胜解现圆。我现佛身而为说法，令其解脱。」释义：则入三摩地者，谓依彼反闻之功，上求佛果也。进修无漏者，谓渐次修治，以期无漏。如云此根初解，及性空圆明等是也。胜解现圆者，谓无漏胜慧，不久即圆。如云：先得人空，及成法解脱等是也。为对此机，故现佛身，为说胜进之法，令脱随分法爱，以至究竟成佛也。　　应以下，能应辟支。辟支者，梵语，具云辟支迦罗。此有二类：一独觉。独居观化，觉悟真理，故以为名。楞严云：「若诸有学，寂静妙明，胜妙现圆。我于彼前，现独觉身，而为说法，令其解脱。」二缘觉。秉因缘法，顺观流转，逆观还灭，觉缘生理，故以为名。楞严云：「若诸有学，断十二缘，断缘胜性，胜妙现圆。我于彼前，现缘觉身，而为说法，令其解脱。」释义：则有学者，谓将证无学，犹未证也。温陵曰：「独觉者，出无佛世。观物变易，自觉无生者也。乐独善寂，求自然慧，故曰寂静妙明。缘觉者，禀佛之教，观缘悟道者也。知迷胜性，由十二缘，于是断之。自无明灭，至忧悲苦恼灭，则缘断而胜性现矣。性因缘断而显，故曰缘断胜性。」正脉云：「胜性，即因缘无生之性。然此二类，俱称胜妙现圆者，各指自类极果，于修道将尽时，预现圆满之相也。」对二类机，现二类身，为说胜进之法，令离分段生死，名为解脱。　　应以下，能应声闻。声闻者，闻四谛音声之教，证偏真理，故以为名。楞严云：「若诸有学，得四谛空，修道入灭，胜性现圆。我于彼前，现声闻身，而为说法，令其解脱。」释义：则有学者，谓前三果也。得四谛空者，谓初于佛边，得闻四谛，及空无我理也。由闻四谛法故，知三界苦，修出世道，分断见思，分证涅槃，故云修道入灭。胜性现圆者，谓罗汉向中，最胜灭性，预现圆满之相也。现说令解，准上可知。○　二能应六天：【「应以梵王身得度者，即现梵王身而为说法。应以帝释身得度者，即现帝释身而为说法。应以自在天身得度者，即现自在天身而为说法。应以大自在天身得度者，即现大自在天身而为说法。应以天大将军身得度者，即现天大将军身而为说法。应以毗沙门身得度者，即现毗沙门身而为说法。】　　梵是西音，具云梵迦夷，此翻离欲。谓除下界系，上升色界故。王者，统摄梵众，于本天中得自在也。帝释者，梵语，具云释提桓因，此云能为主。正量论云：「因迦叶佛法中为女人，发心建佛塔。有三十二人助成其事，今王忉利，女为天主，三十二人为列辟，所谓三十二天是也。」言帝者，为帝于天也。自在天，化乐天之主也。此天欲得五欲境时，变化自在，故以自在为名。大自在，他化天之主也。此天欲得五欲境时，余天为化，自在胜前，故以大自在为名。天大将军者，大经云八健提，天中力士也。毗沙门，此云多闻，北方天王之名，富乐超胜余天，故有称财宝天王者。准楞严：欲心明悟，不犯欲尘，欲身清净，即是应以梵王身得度。欲为天主，统领诸天，即是应以帝释身得度。欲身自在，游行十方，即是应以自在天身得度。欲身自在，飞行虚空，即是应以大自在天身得度。爱统鬼神，救护国土，即是应以天大将军身得度。爱统世界，保护众生，即是应以四天王身得度。今言毗沙门者，四王举一，以该其余也。准楞严：此下更有爱生天宫，驱使鬼神，应以四王国太子身得度者，亦以四王摄故。然此中色天惟举梵王，欲天惟举上下，余非不现，义可准思。随类现身而为说法者，虽不言说何等法，详楞严，盖是依果说因，令其成就，亦先以欲牵意也。下效此。○　三能应五人：【「应以小王身得度者，即现小王身而为说法。应以长者身得度者，即现长者身而为说法。应以居士身得度者，即现居士身而为说法。应以宰官身得度者，即现宰官身而为说法。应以婆罗门身得度者，即现婆罗门身而为说法。】　　应以小王身等者，小王，亦名粟散王，即邦国之君，散于天下，如粟之多故。楞严云：「若诸众生，乐为人王，我于彼前现人王身，而为说法，令其成就。」正脉释云：「此必有德怀仁，不忍世乱，发愿世世为有道之王，以理邦国。菩萨为其现所欣之身，与说生贵之因，及帝王德业，以熏隔生之种而已。」应以长者身得度者，长者名盛德隆，众所推尊。楞严云：「爱主族姓，世间推让。」正脉释云：「西天称长者，非止年高。盖世臣大家，而兼有德望者之称。然非现生可得。」应以居士身得度者，居士，轻名重德，居家修道之称。楞严云：「爱谈名言，清净自居。」正脉释云：「此有德无位，或谈道论德，为人师范。或著书立言，垂教后世。」名言，谓典章也。清净自居，谓隐沦不仕。如此方王通邵雍之类。应以宰官身得度者，宰官，九品宦职，奉法理民之谓。楞严云：「爱治国土，剖断邦邑。」温陵释曰：「三台辅相，州牧县长，悉号宰官也。」应以婆罗门身得度者，婆罗门，此云净裔。净行高洁，山野自闲之流。楞严云：「爱诸数术，摄卫自居。」释义：则数术者，谓和合占相，推步盈虚。摄卫者，谓摄生卫身，炼神调气。西域婆罗门，类多习此。○　四能应四众：【「应以比丘、比丘尼、优婆塞、优婆夷身得度者，即现比丘、比丘尼、优婆塞、优婆夷身而为说法。】　　比丘，此云除馑。谓众生薄福，在因无法自资，得果多所馑乏。出家持戒，是良福田，能生物善，除因果之馑乏故。尼，女也。优婆塞夷，此云近事男女。谓禀受归戒，能亲近承事佛法僧故。准楞严：「若有男女好学出家，持诸戒律，即是应以比丘、比丘尼身得度。」而为说法者，说出家法，令其成就。如称扬持戒，赞叹梵行之类。「若有男女，乐持五戒，即是应以优婆塞、优婆夷身得度。」而为说法者，说居家法，如云不离尘劳，而作佛事，不舍妻子，而修梵行之类。○　五能应众妇：【「应以长者、居士、宰官、婆罗门、妇女身得度者，即现妇女身而为说法。】　　所应有四，能应不分者，收为一类故。若开之，则数过三十二也。楞严云：「若有女人，内政立身，以修家国，我于彼前，现女主身，及国夫人、命妇大家（音姑）而为说法，令其成就。」正脉释云：「内政，即泛言一切妇道。」儒书云：「教令不出闺门」，故曰内政。言闺门为万化之源，故关于家国之治乱。家通大夫以下，国通诸侯以上。孤山曰：女主，即天子之后。国夫人，如论语邦君之妻，曰君夫人。命妇，谓妻因夫荣者。大家，如后汉扶风曹世叔妻者，同郡班彪之女，名昭，字惠姬。和帝数召入宫，令皇后贵人师事焉。今此中宰官之妇，有诰命者，即是命妇。长者之妇，多德望。君士之妇，多学识。婆罗门妇多数术。三者皆可以为大家。不言女主及国夫人者，准上王身应有。盖译者略耳。○　六能应二童：【「应以童男、童女身得度者，即现童男、童女身而为说法。】　　童男，未冠之称。童女，未嫁之名。准楞严：「若有众生，不坏男根，即是应以童男身得度。」正脉释云：「即有志一生不犯女色者也。」「若有处女，爱乐处身，不求侵暴，即是应以童女身得度」。正脉释云：「爱乐处身者，愿常为处女，终不出嫁也。不求侵暴者，谓坚贞自守，纵有强施侵暴，亦誓所不从也。」○　七能应十类：【「应以天、龙、夜叉、乾闼婆、阿修罗、迦楼罗、紧那罗、摩睺罗伽、人非人等身得度者，即皆现之而为说法。】　　梵语提婆，此云天。谓天然自然，乐胜身胜故。论云：「清净光洁，最胜最尊，故名为天。梵语那伽，此云龙，能也，鳞虫之长，以其能隐能显，能大能小，故以为名。夜叉见前。干达婆，此云嗅香，亦云香阴，以此众嗅香为食，以香资阴故。帝释俗乐神也。阿修罗，此云无端正，以此类有端正女，无端正男故，亦云非天，以此类福报似天，位德非天故。迦楼罗，此云金翅，其翅金色故，俗称大鹏。两翅相去三百三十六万里，披海水以食龙者。庄生云：「其翼若垂天之云」，盖拟此耳。紧那罗，此云疑神，人身而有一角，似人非人，见者生疑故，帝释法乐神也。佛说法时，诸天弦歌而颂法门者，即此神耳。摩睺罗伽，此云大蟒神。什曰：「是地龙而腹行者。」此中八部，准楞严：「皆是乐离本伦，以入人伦。而菩萨为之说法，令其成就。」盖以整心虑趣菩提，惟人道为能故也。梵语摩[少/兔]舍喃，此云人。法苑云：「人者，忍也。于世违顺情境，能安忍故。」非人者，山精石怪，魑魅魍魉之属。此二统收前来不尽之众。如王臣长者居士等外，更有余人。天龙夜叉等外，更有非人。不置此言，恐谓妙应有遗，故此统收，以足三十二数。○　八能应力士：【「应以执金刚神得度者，即现执金刚神而为说法。】　　金刚，梵语跋折罗，天帝所有，力士所持，金中最刚，故以金刚名之。其体最坚，一切无能坏，其用最利，能坏于一切。涅槃云：「譬如金刚，无能坏者，而能碎坏一切诸物。」正法念经云：「昔有国王，第一夫人生千子，王置千筹，欲试当来成佛次第。拘留孙探第一筹，乃至楼至探末筹。第二夫人生二子，一愿为梵王，请千佛说法。一愿为金刚力士，护千佛教。」今云应以执金刚神得度者，即是愿护佛教，乐为力士之类。以此力士手执金刚之杵，故亦名金刚神也。而为说法者，大成云：「说摧邪辅正之法，令其成就也。」然此中三十二应，与楞严互为出没。如天中彼有四王太子，今经则无。妇中彼多女主及国夫人，今经亦略。至若此经执金刚神，彼则不列。盖以菩萨妙应无方，神化莫穷，各取易信易见，以成三十二数，实各无尽，随说皆得。　　明应化竟。○　二结德劝供：【「无尽意！是观世音菩萨，成就如是功德，以种种形，游诸国土，度脱众生。是故汝等应当一心供养观世音菩萨。】　　初结德。菩萨以耳门三昧，闻熏闻修，无作妙力，法尔具足自在业用，故云成就如是功德。虽曰以种种形，惟是一真。虽曰游诸国土，不离当处。亦如一月普印一切水，一切水月一月摄。月不下降水不升，水清月明法自尔。知此意者，方可与说三十二应。　　是故下，劝供可知。广显化应诸国竟。○　二正答游于娑婆（此即楞严四不思议。彼经又云：「我又获是圆通，修证无上道故。又能善获四不思议，无作妙德」是也。」）二　一显示妙德。二应问结答　初三　一能施无畏。二能感应供。三能修供养　初能施无畏（此即楞严同体形咒，异体形咒，二不思议。）：【「是观世音菩萨摩诃萨，于怖畏急难之中，能施无畏，是故此娑婆世界，皆号之为施无畏者。」】　　怖畏能解，急难能救，故云能施无畏。然究其所以能解救者，由于菩萨同体形咒，异体形咒之力也。是故娑婆等，因德立号。正以见能施无畏之不虚耳。楞严云。「一者由我初获妙妙闻心，心精遗闻，见闻觉知，不能分隔。成一圆融，清净宝觉，故我能现众多妙容，能说无边秘密神咒。及至救护众生，得大自在。」释义：则初获妙妙闻心者，谓菩萨初得反闻之心，超出余门，为妙中之妙也。心精遗闻者，谓闻心既复精真之体，遗彼根中无始积习虚妄闻性也。妄闻既遗，自觉知等，亦随闻而俱脱，故云见闻觉知，不能分隔。无分隔故，一真圆湛，故云成一圆融清净宝觉。圆融故，一多无碍，故于一身能现众多妙容。清净故，真秘斯现，故于众多妙容，能说无边秘密神咒。慈威并施，定慧双行，故云救护众生得大自在。此明同体形咒，能于急难之中，施无畏也。二者由我闻思，脱出六尘，如声度垣，不能为碍。故我妙能现一一形，诵一一咒，其形其咒，能以无畏施诸众生。释义：则闻思者，六性举二，以元是一体，单举复举，皆各总摄，随便俱得也。脱出六尘者，谓六性圆湛，不受尘缚也。喻义可了。正以不受尘缚，故能对缘而现。现一一形者，对各机而各现也。诵一一咒者，于各形而各说也。见形闻咒，诸怖尽脱，故云其形其咒，能以无畏施诸众生。此明异体形咒，能于怖畏之中，施无畏也。然此二不思议，彼经既具，今经宁无。况有后二可证，故知定有。但以文略形咒，自古不察。以致两经不尽符耳。○　二能感供养（即楞严破悭感求不思议。）：【无尽意菩萨白佛言：「世尊！我今当供养观世音菩萨。」即解颈众宝珠璎珞，价值百千两金，而以与之，作是言：「仁者！受此法施，珍宝璎珞。」时观世音菩萨，不肯受之。无尽意菩萨复白观世音菩萨言：「仁者！愍我等故，受此璎珞。」】　　初当机兴供，钦风仰德，代为众生祈福，故云今当供养。在颈璎珞，即是身之所著，解而施之，已为甚难。况是众宝所成，价值百千，若非观音不思议力，又孰能舍己奉人，而作如是之供养哉？既以与之，恐其不受，故言仁者受此。然珍璎本属财施，盖以称性回向，义同法故。　　时观下，观音不受。不受之意有二：一谓既对于佛，佛不命受，不敢受故。二谓现从颈解，受之非义，不宜受故。　　无尽下，当机重请。重请之意亦二：一为表诚恳，望佛转致，令其必受故。二为众而施，为众而受，无伤于义故。楞严云：「三者由我修习本妙圆通，清净本根，所游世界，皆令众生舍身珍宝，求我哀愍。」温陵释曰：「本根清净，则一切无著，故令众生舍诸悭著也。求我哀愍者，哀愍受之，而施作佛事也。」据此，则彼经及观音自陈，今经及现见其事。正由今经，方见自语之不虚。复由彼经，始知感供之有因。下效此。○　三能修供养（即楞严供养佛生不思议。）：【尔时佛告观世音菩萨：「当愍此无尽意菩萨，及四众、天、龙、夜叉、乾闼婆、阿修罗、迦楼罗、紧那罗、摩睺罗伽、人非人等故，受是璎珞！」即时，观世音菩萨，愍诸四众、及于天、龙、人非人等，受其璎珞，分作二分，一分奉释迦牟尼佛，一分奉多宝佛塔。】　　初世尊转致。言无尽意既为众而施，若不受者，令所愿不满，利益不成，岂仁者之所为乎？故世尊劝以当愍故受也。　　即时下，观音愍受。不言愍无尽意，而言愍诸四众等者，显无尽意乃为众而施，观音亦为众而受故。　　分作下，转奉二尊。释迦牟尼，此云能仁寂默。有二义：一对待说。则能者，善权方便，曲就机宜。仁者，至德洪恩，普沾万类。是大悲利物也。寂然则澄然不动，顿息万缘。默则漠尔忘言，永绝戏论。是大智冥理也。二圆融说。是悲即智故，终日度生，无生可度，动亦静也。智即悲故，不起一念，常度众生，静亦动也。故知偏举二字，乃至一言，佛之全德，摄无不尽。佛号多宝者，以功德法财，惠施无尽故。塔者，梵语，具云塔波，此翻高显处。处必高显者，表佛德巍巍，人天瞻仰之义。既已受之，而又转奉二尊者，有二意：一为显为众故受，本无所著故。二为令所作施福，得为佛因故。楞严云：「四者我得佛心，证于究竟，能以珍宝种种供养十方如来，旁及法界，六道众生。求妻得妻，求子得子，如是乃至求大涅槃，得大涅槃。」释义：则得我佛心者，谓入流功极，妙悟同佛也。证于究竟者，谓亡所功极，妙证同佛也。悟证同佛，不见一法为我所著。故能以珍宝等物，供养如来。所作施福，回施一切。故云旁及法界，六道众生，令彼所求，无不果遂。故云求妻得妻，求子得子等也。然今经愍众故受，受已转奉者，正供养如来，旁及法界之意。　　显示妙德竟。○　二应问结答：【「无尽意！观世音菩萨，有如是自在神力，游于娑婆世界！」】　　自在神力，指上四不思议。以是任运显现，任运感行，非假有为作意，故云自在。楞严所谓无作妙德，是也。然此虽十方俱化，惟娑婆偏宜。以娑婆怖畏既多，急难尤广，人习悭贪之风，物少福慧之严。菩萨以四不思议，自在神力游之，则怖畏可离，而急难可救，悭贪可破，而福慧可致矣。　　长行别示竟。○　二偈颂合显（此颂什师不译，后来诸师，皆谓梵本中有。因依隋译本补入。）二　一重问得名所以。二合显得名游化。　初：【尔时，无尽意菩萨以偈问曰：「世尊妙相具，我今重问彼，佛子何因缘，名为观世音？】　　偈，梵语也，具云偈他，此翻赞颂。无论四言乃至七言，四句乃至多句，皆可名之。今此偈者，是无尽意糅长行之义，作贯华以问也。相之一字，总指如来三十二相，八十种好，相好难测，故以妙言。世尊妙相具者，赞佛万德庄严，为过来人故。过来之人，自能知来者行履，故重问也。○　二合显得名游化二　一显得名所以。二显游化方便。　初三　一总标。二别显。三总结。　初：【具足妙相尊，偈答无尽意：汝听观音行，善应诸方所，弘誓深如海，历劫不思议，侍多千亿佛，发大清净愿。我为汝略说，闻名及见身，心念不空过，能灭诸有苦。】　　初极显行愿。具足二句，经家叙置。汝听句，总以诫听。善应句，显化他行广。弘誓句，显化他愿深。历劫二句，显自修行胜。言菩萨因地修行，所历之劫，已至不可思议。所侍之佛，已至多千亿数。其行可谓胜矣。发大句，显自修愿纯。清净者，惟期成佛，无余愿也。然此二种愿行，乃涉世之极致，实成佛之真因。恐其所问不及，故先示之。　　我为下，正以总标。自他行愿，莫可殚述，故云略说。谓略彼自修，且说化他行也。闻名必称，以口业为感；见身必礼，以身业为感；心念必观，以意业为感。三者皆能致应，故不空过。以诸所有苦，皆能灭也。○　二别显二　一能免三灾。二能脱八难。　初：【假使兴害意，推落大火坑；念彼观音力，火坑变成池。或漂流巨海，龙鱼诸鬼难；念彼观音力，波浪不能没。】　　初能免火灾。假使者，谓设或有此，称名即得免也。下或漂或在等，准知。　　后四句，能免风水。海即水灾，漂兼风灾。长行所谓黑风吹堕，是也。长行但显鬼难，此兼鱼龙。然此亦属水中难事，故合明之。波浪不能没者，水难既脱，而余难无恙矣。此偈大同长行，但开合稍异。○　二能脱八难（长行惟四，今加四成八，以补长行不足。）四　一怨贼刑戮难。二枷锁毒药难。三罗刹恶兽难。四毒虫暴雨难。　初：【或在须弥峰，为人所推堕；念彼观音力，如日虚空住。或被恶人逐，堕落金刚山；念彼观音力，不能损一毛。或值怨贼绕，各执刀加害；念彼观音力，咸即起慈心。或遭王难苦，临刑欲寿终；念彼观音力，刀寻段段坏。】　　初能脱怨贼。须弥，梵语，具云须弥卢，此翻妙高峰。谓四宝所成曰妙，超出七金曰高。今云须弥峰者，华梵兼举也。必约须弥为言者，以须弥上临虚空，下瞰大海，此尚能救，余者可知，亦举难况易之意。为人推堕者，是人非怨即贼，以推堕欲致命故。暂时如日住空，若怨贼既去，则如日还升也。恶人准上。金刚山能坏一切，堕落其上，自应身同齑粉，而乃一毛不损者，弥显大士救护之力也。值怨贼而执刀绕害，必无免理。闻圣号而咸起慈心，因兹得脱。此亦大士真慈所及，化暴为仁，不期然而然耳。　　未四句，能脱刑戮，准长行可知。○　二枷锁毒药难：【或囚禁枷锁，手足被杻械；念彼观音力，释然得解脱。咒诅诸毒药，所欲害身者；念彼观音力，还著于本人。】　　初能脱枷锁。囚禁者，系缚义。释然者，解散义。余同长行。　　咒诅下，能脱毒药。咒诅者，咒诅鬼神，以祸福之言相要也。然毒药即能害人，况加以咒诅，自应百发百中。而乃还著本人者，一则以见大士摄受之慈，一则以见大士折伏之威。倘本人因还著急悔，改革持名，自亦蒙救得脱。二俱无事矣。或有说言：还著伤慈者，是独许菩萨以摄门成善，不许菩萨以折门转恶也。坡公戏语，勿类痴人闻梦。○　三罗刹恶兽难：【或遇恶罗刹，毒龙诸鬼等；念彼观音力，时悉不敢害。若恶兽围绕，利牙爪可怖；念彼观音力，疾走无边方。】　　智光所照，慈力所获，故罗刹龙鬼，不敢加害。名号才称，威神即至，故恶兽解围，疾走远方。○　四毒虫暴雨难：【蚖蛇及蝮蝎，气毒烟火燃；念彼观音力，寻声自回去。云雷鼓掣电，降雹澍大雨；念彼观音力，应时得消散。】　　蚖，谓蝾蚖，亦名蜥蜴。如蛇而有足。有青绿黑色之别。皆含毒螫人，与蛇无异。蝮，亦蛇类。毒过于蛇。螫手则斩手。螫足则斩足。否则必死。蝎，即护背虫，触背则任尾螫人。蚖蛇蝮蝎，积嗔毒而气同烟火。念彼观音，蒙慈力而性自善驯。故云寻声回去。云雷等者，陆佃云：地气上升为云。天气下降为雨。阴阳回薄之声为雷。阴阳申泄之光为电。故雷字古从回。电字下从申。阳气散阴为霰。阴气包阳为雹。故霰字从散，而雹字从包。今偈文无霰，但为对显雹义，带言之耳。澍大雨而加以雷电，顷刻报人之恶。念观音而济以精诚，须臾回天之怒。故云应时消散。雷鼓掣电者，谓雷震如鼓击之声。电飞如牵掣之形也。　　别类显竟。○　三总结：【众生被困厄，无量苦逼身；观音妙智力，能救世间苦。】　　总结众生，或被贫穷所困，或被疾病所厄，乃至无量苦楚，逼迫其身。而观音以圆通妙智之力，莫不寻声救度，此其所以名观世音也。　　显得名所以竟。○　二显游化方便二　一广显应化诸国。二正显游于娑婆。　初（准长行，此前应有当机进问语。今不待请问而自说也。）：【具足神通力，广修智方便，十方诸国土，无刹不现身。种种诸恶趣，地狱鬼畜生，生老病死苦，以渐悉令灭。真观清净观，广大智慧观，悲观及慈观，常愿常瞻仰。无垢清净光，慧日破诸暗，能伏灾风火，普明照世间。悲体戒雷震，慈意妙大云，澍甘露法雨，灭除烦恼焰。】　　初随处现身。由三昧而发胜用，故云具足神力。依圆通而起化门，故云广修智便。三十二应，随缘无方。故云十方国土，无刹不现。　　种种下，灭苦用观。种种恶趣，总言恶道也。地狱鬼畜，别分品类也。地狱者，地下之狱，所以拘系罪人也。梵语泥梨，此云无有。谓无有喜乐，亦无赦处故。鬼指饿鬼，有三财九等不同。又梵语闪多，此云鬼，归也。气聚而归也。梵语底栗车，此云畜生，畜养也。此类不能自活，赖人赡养者多。故以为名。生老病死皆称苦者，略言则生处胎狱，老厌龙钟，病卧床席，死伤别离，此四乃众生通相之苦。长行应所不及，而偈颂补之。以五观而潜加，故云渐悉令灭。真观等，正显能灭观也。观其性本自真，故曰真观。观其障本自寂，故曰净观。欲消客障以复本真，故运以广大智观。欲灭极苦以与至乐，故加以悲观慈观。所谓渐悉令灭者，此也。（问：「食惟自身能饱。苦惟自业所招。菩萨修观，何关众生，而遽能灭其苦乎？」答：「此约未得圆通者言之。若已得圆通，则性自周遍。内之根身，外之器界，一切所有，皆我妙明。无一法不随我转，无一法不为我用，是故华严一偈，能空诸狱。香饭一钵，尽饱众海。况菩萨以大智慧，运真慈悲，为灭众苦，宁有不如汤泼雪，应念即销者乎？」）　　常愿下，破惑说法。言众生欲破诸惑，应当常发是愿，常得瞻仰无垢清净光也。光谓菩萨智光，以能出障圆明，故云无垢清净。慧日二句，乃申明常愿常瞻所以，盖以菩萨智慧如日，能破众生诸烦恼暗也。灾兼众厄，惟风火为最，故偏举之。然风火等灾，皆由众生烦恼所感，既诸暗尽破，故能伏也。普明等，正显智能破暗之义。言菩萨以普智之明，照诸世间。然后以大悲为体，震戒雷以警觉群瞆。以慈意为云，澍甘露而灭除烦焰。所谓慧日破暗者，以此。○　二正显游于娑婆：【诤讼经官处，怖畏军阵中；念彼观音力，众怨悉退散。妙音观世音，梵音海潮音，胜彼世间音，是故须常念。念念勿生疑，观世音净圣，于苦恼死厄，能为作依怙。具一切功德，慈眼视众生，福聚海无量，是故应顶礼。」】　　初能施无畏。堪忍众生，性多斗诤，故偏言诤讼军阵。诤讼，则心忧刑罚。军阵，则命虑兵戈。皆可怖可畏事也。念彼观音，仗慈力而顿消宿怨罢讼解围，感圣化而各悔先心。故云悉退散也。然此犹属冥应。若明显应者，同体形咒，一音而含众妙。异体形咒，观世而现殊说。净心所现，破他障而称梵音。应求所发，不失时而喻海潮。人天欢听，邪魔震恐。故云胜彼世间。由此显应。是故急难众生，应须常念。念念四句，正申明应须常念所以。盖以念念相继，不生疑惑，则观音净圣，于苦恼死厄诸怖畏中，能作依怙故也。观音称净圣者，显自能离障，故能与众生而作依怙。若其自救不了，尚望其能施无畏，于苦恼死厄中乎。　　末四句，具德集福。长行显其感供。偈颂明其具德。正以具德能感供也。长行见其愍受，偈颂表其慈眼，正是慈视乃愍受也。长行彰其供佛，偈颂赞其福聚，正以福聚如海，方能出珍供佛。复由出珍供佛，转致福聚如海也。以是自在神力，游于娑婆。是故娑婆众生，皆应顶礼。　　偈颂合显竟。○　三闻品获益二　一持地称扬二时众发心。　初：【尔时，持地菩萨，即从座起，前白佛言：「世尊！若有众生，闻是观世音菩萨品，自在之业，普门示现，神通力者，当知是人，功德不少。」】　　观音名持地者，准宝云经：地有十义：一广大，二众生依，三无好恶，四受大雨，五生草木，六种子所依，七生众宝，八生众药，九风不动，十师子吼不惊。观音持心如之，故以为名。若别合者，能发广大菩提心故。能与生死众生作依止故。于诸众生无拣择故。承受诸佛大法雨故。生长一切诸功德故。菩提种子所依托故。出生利益众生法故。出生对治烦恼法故。世间八风所不动故。闻说深法不惊疑故。十德如地，可阶圆妙之行。故闻而称扬，以发时众之心也。又楞严观音自陈圆通文云：我念往昔（乃至）毗舍浮佛，现在世时。时国大王，延佛设斋，我于尔时平地待佛。毗舍如来，摩顶谓我当平心地，则世界地一切皆平。我即心开，见身微尘，与世界尘，等无差别。微尘自性，不相触摩，乃至刀兵亦无所触。（乃至）尘销智圆，成无上道。据此，则是因于平地得证圆通，故名持地。又以其刀兵莫触，尘销智圆，多分与观音相应，故闻其行而称扬之也。自在之业，即指如上所说。以十四无畏等，皆观音盛德大业，表见于世，故名为业。又以其任运成就，不假思缘，故名自在。如是自在之业，成自神化通融之力，发自圆通普法之门，故云普门示现神通力者，持诵能感圣应，修习功超余门，故云当知是人功德不少。○　二时众发心：【佛说是普门品时，众中八万四千众生，皆发无等等阿耨多罗三藐三菩提心。】　　发者，许发。许身于佛，发起上求下化之心，期证无上果也。然义通能所，上之众生为能发，下之阿耨等为所发故。无等等者，无有等流之法，与之相等，乃最胜最上菩提心也。梵语阿耨多罗，此云无上。梵语三藐，此云正等。梵语三菩提，此云正觉。合云无上正等正觉。言无上者，究竟圆满之号。正等正觉者，悲智双运之称。以正等即悲，平等普度，无偏党故。正觉即智，觉了自心，离邪外故。亦可正觉拣凡夫，以凡夫有我，不能自觉。纵有所觉，亦属邪外，非正觉故。正等拣二乘，以二乘无平等心，不能修善度生。纵有所度，亦堕偏党，非正等故。无上拣观音，以菩萨虽修善度生，不能普遍。犹有可上，非究竟故。是知无上属果，正等正觉属因。所发之心，通乎因果。先言无上者，正是所求故。欲求无上，须假度生，故次言正等。欲度众生，要先自悟，故次云正觉。逆次而言，即自觉、觉他、觉行圆满也。既闻如来所说，又闻持地称扬，羡观音最胜最上之行，发菩萨最胜最上之心。见贤思齐，资善成善。勿谓观音之后，普门坠地，狮弦绝向也。
