　　　　法华经演义卷十九　　　　妙法莲华经观世音菩萨普门品第二十五　　　　　天台教观　一松大师　讲录　　　　　清东瓯释氏　晓柔广和　编定【妙法莲华经观世音菩萨普门品第二十五】　　若明此品之相生，由前如来，付嘱诸大菩萨，欲其随学如来之法，所谓当随学于苦行，如药王者，当随学于神力，如妙音者，更有所谓普门示现，亦当随学如观音者，故知妙音品后，即有此观世音普门一品之文也。观世音菩萨之五字是人，普门二字是法，人法兼举，故言观世音菩萨普门品，就人中，言观者，即是菩萨能观之观世音即是菩萨所观之境，所以世间人，则于耳根，闻于音声，此菩萨则不以耳闻于音，乃以妙观，观乎一切世间所有之音声，故名观世音也。然此中所言观世音，与楞严所明不同，彼明因中所修自行，故云初于闻中入流亡所，所以既尽，动静二相，了然不生，乃至云生灭既灭，寂灭现前，正明最，初修于耳根圆通，乃约因中所修自行，而得其名，此中则全其自行，而成化他，即是能观十界众生所有一切音声，而现种种形，说微妙法，令得脱于苦恼，故得其名，此乃全约化他，所以不同彼之自行也。然如何观于世间之音声，所谓世间一切众生，有处于七难而不能出离者，有住于三毒而不能解脱者，有怀于二求而不能满愿者，此等众生，若不称菩萨之名则已，若一称其名，则菩萨观其音声，令彼处于七难者，毕竟能得出离，在于三毒者，毕竟能得解脱，怀于二求者，毕竟能得满愿，所谓机应境观，无不冥合，故名观世音也。言菩萨者，由于能以妙观，观乎世音时，而能令无量众生，皆得解脱种种苦恼，则全其所有自行，而成于化他，故名菩萨也。次法中言普门者，普以周遍为义，门以出入立称，若其门不遍不能广化一切，则所有之门，是偏而非圆，是局而非普，今此菩萨，依实相理，开普遍门，能圆观十法界，圆应九界众生，皆令开佛之知见，度脱一切之苦恼，所谓以三十二身，遍应群机，无刹不现，无生不度，则其所有之门，乃是周遍圆融，而不可思议者，所以称为观世音菩萨普门品也。释品题已境。　　品分文为二，初问答发明，二闻品得益，初二，初长行，二偈颂，初二，初问观音人，二问普门法，初二，初菩萨问，二如来答，初二，初经家叙起。【尔时无尽意菩萨，即从座起，偏袒右肩，合掌向佛，而作是言：】　　菩萨发问此有二意，一者观世音，能以妙观观于一切音声，世间所有之机宜，则有冥机而当冥应者，有冥机而当显应者，如是种种不同而是菩萨，皆能所应度，而度脱之，则重重无尽之者，故无尽意菩萨，为之发问也。二者观世音菩萨，能以普门示现，流通此妙法华经者，若在人间天上，若在刹土微尘，自能在在流通，永永无尽，故无尽意菩萨，为之发问也。　　二菩萨正问。【「世尊！观世音菩萨以何因缘名观世音？」】　　二如来答三，初总答。【佛告无尽意菩萨：「善男子，若有无量百千万亿众生，受诸苦恼，闻是观世音菩萨，一心称名，观世音菩萨，即时观其音声，皆得解脱。】　　若有无量等者，谓汝问以何因缘，名观世音，当知无别因缘，即是机应境观，两相冥合之因缘，而名为观世音也。初若有等，明其受苦成机，无量百千万亿众生，总是九界之中，就一界而言，即有如许之众生也。此举其受苦之人极其多，言受诸苦恼者，三途则有三途之苦，人天则有人天之苦，三乘则有三乘之苦，总之见思无明，为一切众生苦恼之因，分段变易，为一切众生苦恼之果，此明其所受之苦，亦极其多也。次闻是下，明其能成机感，闻是观世音者，或从法师边闻，或从知识边闻，或从经卷中闻也，一心称名，有事理不同，事一心者，谓不二于二，不三于三，专一其心，名事一心，理一心者，能所泯绝之处，而又不妨能所宛然，即名理一心也。观世下，明其能应，即时者，称名不在前能应不在后，即称即应，不前不后，故言即时也。观其音声者，观即能观音声即所观也，皆得解脱者，虽受苦之人，与所受之苦极其多，而能皆得解脱也，所以能令皆得解脱者，由此菩萨，有大智慧力，有大神通力，既有大智慧，则能与一切众生之乐，既有大神通，则能拔一切众生之苦，故能令一切众生，皆得解脱一切苦恼也。　　二别答三，初明七难，二明三毒，三明二求，初二，初正明，二结叹，初七，初大火难。【「若有持是观世音菩萨名者，设入大火，火不能烧，由是菩萨威神力故。】　　入火不能烧者，谓若能持名，自不入于大火，设使入大火中，而不为其所烧也。盖世间人入火，而为火所烧者，总由不能持名，故起诸分别贪爱，则为烦恼之火所烧，造诸不善之业，则为结业之火所烧，轮转生死，则为果报之火所烧，既为三障之火所烧，故亦为世间之火所烧也。今能持名，则自不起于贪爱，不造于恶业，不招于生死，则自不为烦恼，结业果报之火所烧，故亦不为世间之火所烧也。不但不为世间之火所烧，亦且能成于三德，以持名故，即能了达所有烦恼，当体全即般若，结业当体全即解脱，果报当体全即法身，由是等者，谓上来能不为三障之火所烧，且即三障全体三德，由观世音菩萨有大威德之力故，所以能得如是也。　　二大水难。【「若为大水所漂，称其名号，即得浅处。】　　即得浅处者，虽不能即达于彼岸，而亦得浅处也。若论大水，则亦有烦恼结业果报之水，人天离于三途，二乘脱于三界，乃至菩萨登于圆教初住，皆得名为浅处也。　　三黑风难。【「若有百千万亿众生，为求金、银、琉璃、砗磲、玛瑙、珊瑚、琥珀、真珠等宝，入于大海，假使黑风吹其船舫，飘堕罗刹鬼国，其中若有乃至一人，称观世音菩萨名者，是诸人等，皆得解脱罗刹之难。以是因缘，名观世音。】　　一人称名诸人得脱者，此有二解，一者正显菩萨有大威神之力，故虽一人称名，而诸人皆得解脱于难。二者盖彼诸人，既同入于海，同为黑风所吹，同漂罗刹鬼国，则其忧戚相关，而其求脱之心，亦必是同，由其求脱之心同故，虽一人持名，而诸人皆得脱难也。以是因缘者，总指上之三难，皆能称名得脱之因缘，故名观世音也。　　四刀杖难。【「若复有人，临当被害，称观世音菩萨名者，彼所执刀杖，寻段段坏，而得解脱。】　　临当被害者，临于杀戮之害，及打掷之害也。　　五恶鬼难。【「若三千大千国土，满中夜叉，罗刹，欲来恼人，闻其称观世音菩萨名者，是诸恶鬼，尚不能以恶眼视之，况复加害？】　　尚不能以恶眼视之，以其闻于称观世音名，则恶心转为慈心，而恶眼亦转为慈眼，故不能恶眼而视也。　　六枷锁难。【「设复有人，若有罪，若无罪，杻械枷锁，检系其身，称观世音菩萨名者，皆悉断坏，即得解脱。】　　检系其身者，检即封检，系即系缚，系缚者，未必封检，封检者，则必系缚，故言检系其身也。　　七冤贼难。【「若三千大千国土，满中怨贼，有一商主，将诸商人，赍持重宝，经过险路，其中一人，作是唱言：『诸善男子！勿得恐怖！汝等应当一心称观世音菩萨名号，是菩萨能以无畏施于众生，汝等若称名者，于此怨贼，当得解脱！』众商人闻，俱发声言：『南无观世音菩萨！』称其名故，即得解脱！】　　三千大千者，正显多者尚能得脱，则少者可知也。言冤贼者，冤则必欲害命，贼则唯欲劫财，劫财者，未必害命，害命者，则必劫财。故言冤贼也。　　二结叹。【「无尽意，观世音菩萨摩诃萨，威神之力，巍巍如是。】　　巍巍如是者，巍巍广大之貌，谓其神力，横则遍于十方，竖则彻于三土，若论所有七难，但在同居，而菩萨之神力，则不但彻同居，亦且彻于有余实报，遍十方而广大也。　　二明三毒，夫三毒者，若自爱名欲，爱他名淫，自恨为恚，恨他为嗔，于自不了为愚，于他不了名痴，若单言之，则但名贪嗔痴，此之三种，皆名为毒，如世之毒药，必能害身丧命，今此三种，皆能害法身也。能失慧命焉，故名为毒，皆言多者，正显多尚能离，则少者自不待言也。文分二，初正明，二结叹，初三，初贪欲。【「若有众生，多于淫欲，常念恭敬观世音菩萨，便得离欲。】　　多于淫欲者，盖一切众生，皆以淫欲，而正性命，非淫不生，非淫不死，所以淫欲乃是生死之根本也。故知自当断除，若欲除之，必当以观音而为依凭，故当常念观世音菩萨，言常念者，约事而言，即不二于二，不三于三，专注一心，而无少间，名为常念。约理而言，即以我心为能念，以观音为所念，全我能念之心，即是所念之观音，全彼所念之观音，即我能念之心，此则能所泯合，又不妨我心为能念，观音为所念，而能所宛然，乃是常念也，便得离欲者，以由常念之机，而菩萨必为之应，以威神之力如是，自能离于淫欲也。　　二嗔恚。【「若多嗔恚，常念恭敬观世音菩萨，便得离嗔。】　　言嗔恚者，所谓一念嗔心起，百万障门开。则知嗔恚为万恶之根本，故当常念观世音，则能离于嗔恚也。　　三愚痴。【「若多愚痴，常念恭敬观世音菩萨，便得离痴。】　　多愚痴者，非一无所知为愚痴，若执断常，发无因果，诽谤大乘，皆所谓愚痴也。此之愚痴，果能常念观音，亦得离也。所以若淫欲，若嗔恚，若愚痴，而能念观音，即皆得离者，盖众生之心，只得一心，无有二用，总由不能常念观音，故多于淫欲嗔恚愚痴，若能常念观音，则心常在于观音，又得观音威神所被，故得离也。　　二结叹。【「无尽意！观世音菩萨，有如是等大威神力，多所饶益，是故众生，常应心念。】　　大威神力者，如是二字，即指上能离三毒之威神也。以其有大威德智慧，则能圆观一切，以其有大神通誓愿，则能度脱一切也。多所饶益者，即是能令众生离于三毒也。常应心念者，以众生之心，念念无非三毒，不念于贪，即念于嗔，不念于嗔，即念于痴，若能常念观音，自不念于三毒也。　　三明二求三，初正明，二结叹，三释疑，初二，初求男。【「若有女人，设欲求男，礼拜供养观世音菩萨，便生福德智慧之男，】　　福德智慧之男者，若但有福德，而无智慧，则虽多诸财宝，而不能名闻远达，若但有智慧，而无福德，则虽能名闻远达，而不能多诸财宝，今言福德智慧，不唯多诸财宝，亦且名闻远达也。　　二求女。【「设欲求女，便生端正有相之女，宿植德本，众人爱敬。】　　端正有相之女者，若但端正，而无有相，则但为人之所爱宠，而无有禄敬，若但有相，而无端正，则虽有禄敬，而不能为人之所爱宠，今言端正有相，不唯为人爱宠，而且更有禄敬也。　　二结叹。【「无尽意！观世音菩萨，有如是力。】　　有如是力者，即是能满二求之力也。　　三释疑。【「若有众生，恭敬礼拜观世音菩萨，福不唐捐。】　　福不唐捐者，谓现有求男女，而不得男女者若何，乃释云，未必志心礼拜，设有志心礼拜，不得男女，致其福德，无有虚弃也。　　三劝持三，初直劝。【「是故众生，皆应受持观世音菩萨名号。】　　是故者，即是能度七难，能离三毒，能满二求也。以其有如是之故，所以一切众生，应当持名也。　　二格量三，初如来问。【「无尽意！若有人受持六十二亿恒河沙菩萨名字，复尽形供养饮食、衣服、卧具、医药，于汝意云何？是善男子，善女人，功德多不？」】　　受持六十二亿恒河沙菩萨之名，是举其名之多尽形是持名之久，四事供养，是论其供之胜也。　　二菩萨答。【无尽意言：「甚多！世尊！」】　　三正格量。【佛言：「若复有人受持观世音菩萨名号，乃至一时礼拜供养，是二人福，正等无异，于百千万亿劫，不可穷尽。】　　受持观音名，是举其名之少，一时是明其时之暂，但礼拜是明其供之劣也。言正等无异者，虽则持名有多有少，经时有久有暂，所供有胜有劣，而此二人之福，悉皆无量而平等无异也。所以无异者，盖六十二亿恒河沙菩萨，亦不过证此实相，观世音亦是证此实相，以其所证同一实相，实相之中，本无多少久暂胜劣之可得，故此二人之福，正等无异，又无异者，由一多无碍，久暂不二故也。　　三总结。【「无尽意！受持观世音菩萨名号，得如是无量无边福德之利。」】　　上问观音人已竟。　　二问普门法二，初菩萨问。【无尽意菩萨白佛言：「世尊！观世音菩萨，云何游此娑婆世界？云何而为众生说法？方便之力其事云何？」】　　谓观音之人，能住普门之法，而度脱一切众生，若度生时，则必意业以为鉴机，口业以为说法，身业以为现通也。故今还约三业，而问普门之法也。言云何游此娑婆世界者，是问其身轮，云何而为众生说法，是问其口轮，方便之力其事云何，是问其意轮也。　　二如来答，又分为四，初别答，二总答，三劝供，四总结。此中之文，若与前对论相反，宜知上之七难，并三毒二求，乃是显机而冥应，此中应以何身得度，即现何身而为说法，乃是冥机而显应，则上下文互显耳。决无无机有应，决无无应有机。又上先总答，次别答，下先别答次总答。上劝持名，下劝兴供，文亦互明，详之可见，初别答，为二，初明圣身。【佛告无尽意菩萨：「善男子！若有国土众生，应以佛身得度者，观世音菩萨即现佛身而为说法。应以辟支佛身得度者，即现辟支佛身而为说法。应以声闻身得度者，即现声闻身而为说法。】　　应以佛身得度者，以意业鉴机也。即现佛身者，以身业现通也。而为说法者，以口业说法也。又应以佛身，此答其方便之力其事云何，意业之问也。即现佛身，此答云何游此娑婆世界，身业之问也。而为说法，此答云何而为众生说法，口业之问也。佛身有三种，谓应以现胜身得度，即现胜身，应以劣身得度，即现劣身，应以劣胜合身得度，即现合身也。此说法者，不同楞严应以何法即说何法，此乃惟说妙法华经，咸令法界众生会归一佛乘也。又此不言菩萨身者，有人云，合在佛身中明，当知三十二应，是所现之身，菩萨是能现之身，虽有三十二身之不同，而同是菩萨一身之所现，则身身皆是菩萨矣。故虽不现菩萨身，而其义实是具也。若例上之妙音所现，亦未尝无。今但略耳，自辟支佛下去亦然，一一皆具三答，而所说之法，皆是妙法也。　　二明凡身四，初现诸天身。【「应以梵王身得度者，即现梵王身而为说法。应以帝释身得度者，即现帝释身而为说法。应以自在天身得度者，即现自在天身而为说法。应以大自在天身得度者，即现大自在天身而为说法。应以天大将军身得度者，即现天大将军身而为说法。应以毗沙门身得度者，即现毗沙门身而为说法。】　　天大将军身者，即散指大将也。自在天身者，即欲界魔王天也。为其说于妙法，令其了达魔界如，佛界如，一如无二如也。毗沙门，此云多闻，即北方天王也。　　二现人类身。【「应以小王身得度者，即现小王身而为说法。应以长者身得度者，即现长者身而为说法。应以居士身得度者，即现居士身而为说法。应以宰官身得度者，即现宰官身而为说法。应以婆罗门身得度者，即现婆罗门身而为说法。应以比丘、比丘尼、优婆塞、优婆夷身得度者，即现比丘、比丘尼、优婆塞、优婆夷身而为说法。应以长者、居士、宰官、婆罗门、妇女身得度者，即现妇女身而为说法。应以童男、童女身得度者，即现童男、童女身而为说法。】　　现小王者，须兼轮王及以粟散，轮王则金轮为大，余三为小。粟散则正统为大，附庸为小。小者尚现，大则可知，故但现小王身，长者，有长人之德也。居士者，清心寡欲，以道自居也。宰官者，宰以主政为义，官以功能为义也。　　三现八部身。【「应以天、龙、夜叉、乾闼婆、阿修罗、迦楼罗、紧那罗、摩睺罗伽、人非人等身得度者，即皆现之而为说法。】　　四现护法身。【「应以执金刚神得度者，即现执金刚神而为说法。】　　执金刚神者，以其手中常执金刚宝杵，故以为名。若论其因缘，昔过去一国王有二夫人，一夫人生千子，悉皆成佛，即始自毗婆尸，终至楼至佛也。一夫人生二子，一愿劝请千兄转法轮，一愿护持千兄之教法，今执金刚宝杵神，即第二夫人所生次子，愿护千兄之教法者是也。以其欲护佛法，故常执金刚杵，已上总是明观世音菩萨，能依实相理，开普遍门，三十二身，十九说法，以为别答竟。　　总答。【「无尽意！是观世音菩萨，成就如是功德，以种种形，游诸国土，度脱众生。】　　种种形者，即十法界形也。既言种种，则不止于三十二身也。游诸国土者，即十方国土，既言诸土，则不止于娑婆同居也。是则上虽言别，但文广而义实略，以上明三十二身，此土同居故也。又此虽言是总，但文略而义实广，此中又具上三答，以种种形，以之一字，即意业鉴机也。答方便之力其事云何，言种种形，即身业现通，答云何游于娑婆世界也。度脱众生，即口业说法，答云何为众生说也。　　三劝供六，初如来正劝。【「是故汝等应当一心供养观世音菩萨。是观世音菩萨摩诃萨，于怖畏急难之中，能施无畏，是故此娑婆世界，皆号之为施无畏者。」】　　二菩萨兴供。【无尽意菩萨白佛言：「世尊！我今当供养观世音菩萨。」即解颈众宝珠璎珞，价值百千两金，而以与之，作是言：「仁者！受此法施，珍宝璎珞。」】　　无尽意因如来劝，故即解颈璎珞，以为供也。颈表实相，璎珞表行，价值百千，即是表八万四千波罗蜜也。盖菩萨依实相理，而起乎行，则全性起修，全理发行，称性施设，无所造作者，故即解璎珞，以表也。言受此法施者，若是璎珞乃是财施，何言法施，盖能了达实相，无非妙观，故财即法也。所谓于财等者，于法亦等，于法等者，于财亦等，如药王真法供养，故即财施，而是法施也。　　三观音不受。【时观世音菩萨，不肯受之。】　　言不肯受者，有二意，一者无尽意，有如来劝供之命，故兴于供，观世音，无如来劝受供之命，那可受之，故其不受也。按下文可见矣。二者彼所供之璎珞，全表因行，今观音亦在于因，同在修位，若因则是当克果，无有因还克因，修还克修者，故不肯受也。　　四菩萨重请。【无尽意菩萨复白观世音菩萨言：「仁者！愍我等故，受此璎珞。」】　　愍我等者，无尽意，与观世音，虽同是因位，然不无初心后心之别，则后心者，应愍于初心，故言愍我，等者，等于一切天人四众，是知菩萨奉供，不但为已，兼为人也。　　五如来命受。【尔时佛告观世音菩萨：「当愍此无尽意菩萨，及四众、天、龙、夜叉、乾闼婆、阿修罗、迦楼罗、紧那罗、摩睺罗伽、人非人等故，受是璎珞！」】　　谓彼既愍众而供，则汝亦当愍众而受也。　　六观音受供。【即时，观世音菩萨，愍诸四众、及于天、龙、人非人等，受其璎珞，分作二分，一分奉释迦牟尼佛，一分奉多宝佛塔。】　　观音因如来之劝受，故即受之，则上之不受可知也。分作二分者，表其所有之行，全依实相，则不见有少法生，亦不见有少法灭。全体不生不灭，实相之行，奉二佛者，表克不生不灭之果也。以释迦现在，唱欲灭度，故表不生，多宝灭度，塔中曾叹善哉，故表不灭也。又表因行自克于果，虽因佛命而受，故还奉之于二世尊也。　　四总结。【「无尽意！观世音菩萨，有如是自在神力，游于娑婆世界！」】　　二偈颂，此颂非秦本所有，乃阇那笈多译也。后补入秦本，慈云大师，约义释之，科注所集，即其释也。今分为二，初菩萨问。【尔时，无尽意菩萨以偈问曰：「世尊妙相具，我今重问彼，佛子何因缘，名为观世音？】　　重问彼等者，谓上虽已问，而如来为之一一答示，然我等今欲更详其义，故还说偈重问何因何缘故，三业如是，我今一句，乃总颂问也。佛子二句，以别颂问也。　　二如来答二，初总答。【具足妙相尊，偈答无尽意：汝听观音行，善应诸方所，弘誓深如海，历劫不思议，侍多千亿佛，发大清净愿。】　　汝听等者，意谓汝问以何因缘，名观世音。我今更当为汝说之，汝以谛实而听。观音行者，观世音具大慈悲智慧，能起不思议妙行，以其善应诸方所故也。诸方者，横则遍于十方，竖则彻乎三土，以其十方三土，无刹不现，故能寻声救苦，度脱众生也。言善应，以其了达诸法实相，法法皆真，相相皆实。则十方国土，全即惟心，一切众生，亦惟自性，乃惟心观音，现惟心之国土，自性观音，度自性之众生，称性施设，不假造作，故善应也。此乃明其妙行，弘誓下，乃明其誓愿，言弘誓深如海者，以其所发之誓，上则欲弘诸佛之道，下则欲化九界之生，所谓上穷下彻，故云如海也。历劫不思议者，谓其经历时分，而极其多，此不可思议，于不可思议劫中，奉侍多千亿佛，于多千亿佛之所，复能发广大清净之愿也。前言弘誓，此又云愿者，前是总誓，此是别愿也。以其有大智慧之行，故能圆观一切，以其有大清净之愿，能广度一切也。　　二别答二，初颂答示，二颂劝持，初二，初颂观音人，二颂普门法，初二，初总颂。【我为汝略说，闻名及见身，心念不空过，能灭诸有苦。】　　为汝略说者，谓彼之因缘甚多无量，我亦不能一一为汝广明，但当为汝略而说也。言闻名等者，或有闻其名而受持者，或有见其身而礼拜供养者，或有常念恭敬而心不空过者，则其机已诚，必感于应，即二十五有之苦，或处七难，或遭三毒，或在二求。以闻名见身及心念者，感应相交，皆得除灭随愿也。　　二别颂二，初颂七难并加余难，二颂三毒以及二求，初分十二，初正颂大火难。【假使兴害意，推落大火坑；念彼观音力，火坑变成池。】　　念彼观音力者，既我能念之心，即所念观音，全所念观音，即我能念之心，原无彼此，当知虽无能所，不妨能所宛然，而我心为能念，观音为所念，能念是感，所念是应，所以无彼此中，而分彼此也。初二句遭难，三一句持名，四一句蒙应，下去十一行，皆有三义，分文亦然。　　二正颂大水难。【或漂流巨海，龙鱼诸鬼难；念彼观音力，波浪不能没。】　　三加堕须弥难。【或在须弥峰，为人所推堕；念彼观音力，如日虚空住。】　　四右堕金刚难。【或被恶人逐，堕落金刚山；念彼观音力，不能损一毛。】　　五超颂冤贼难。【或值怨贼绕，各执刀加害；念彼观音力，咸即起慈心。】　　六追颂刀杖难。【或遭王难苦，临刑欲寿终；念彼观音力，刀寻段段坏。】　　七追颂枷锁难。【或囚禁枷锁，手足被杻械；念彼观音力，释然得解脱。】　　八加颂毒药难。【咒诅诸毒药，所欲害身者；念彼观音力，还著于本人。】　　有人疑云，还著本人，似乎有亏菩萨大悲，然被害人既念观音，而得脱难，则知本人，若念观音，亦必得脱，又何亏于大悲乎。　　九追颂恶鬼难。【或遇恶罗刹，毒龙诸鬼等；念彼观音力，时悉不敢害。】　　十加颂恶兽难。【若恶兽围绕，利牙爪可怖；念彼观音力，疾走无边方。】　　十一加颂毒蛇难。【蚖蛇及蝮蝎，气毒烟火燃；念彼观音力，寻声自回去。】　　十二加颂雹雨难。【云雷鼓掣电，降雹澍大雨；念彼观音力，应时得消散。】　　盖非时之雷雨，亦是其难，总由众生恶业所致，况能念观音，则业自转，而难自释，故应时得消散也。　　二颂三毒以及二求。【众生被困厄，无量苦逼身；观音妙智力，能救世间苦。】　　被困厄，即被三毒二求之所困厄。然三毒以有者为苦，二求以无者为苦，有无虽殊，其困厄一也。能救三毒二求之苦耳。已上颂答观音人竟。　　二颂普门法二，初总颂。【具足神通力，广修智方便，十方诸国土，无刹不现身。】　　二别颂三，初颂答身业。【种种诸恶趣，地狱鬼畜生，生老病死苦，以渐悉令灭。】　　言种种等者，总指九界，以为恶趣，唯佛界为善也。地狱一句，别举三途也。以渐令灭者，令人天灭于三途，令二乘灭于三界，令菩萨灭于三空，如是渐灭，竟竟令入三德秘藏也。　　二颂答意业。【真观清净观，广大智慧观，悲观及慈观，常愿常瞻仰。无垢清净光，慧日破诸暗，能伏灾风火，普明照世间。】　　观能显理故言真，又能破惑故言清净，显理而理无不显，破惑而惑无不破，故言广大智慧，此自行也。若化他之时，而欲运大悲以拔苦，亦不离此观，故言悲，欲运大慈而与乐，亦不离此观，故言慈也。如是则九界众生，念念时时处处，愿其垂应而瞻仰之，故言常愿常瞻仰也。无垢二句颂智慧，盖上言观，此言智，观无所观，智为观耳，所以云智慧观，以今对上，则知五观皆智慧也。　　三结答与拔。【悲体戒雷震，慈意妙大云，澍甘露法雨，灭除烦恼焰。诤讼经官处，怖畏军阵中；念彼观音力，众怨悉退散。】　　明其悲之拔苦，慈之与乐，法法互相交参者也。天之欲雨，必先震雷布云。菩萨现身说法，欲拔众生苦，欲与众生乐，亦须布云震雷而身为现通，澍甘露雨，而口为说法也。　　二颂劝持。【妙音观世音，梵音海潮音，胜彼世间音，是故须常念。念念勿生疑，观世音净圣，于苦恼死厄，能为作依怙。具一切功德，慈眼视众生，福聚海无量，是故应顶礼。」】　　妙音者，有人指前品妙音菩萨为妙音，此甚非也。以由观世音菩萨，以妙观观乎世音之时，能法法皆真，相相皆实，所有音声全体实相，故言妙音观世音也。又妙音所观境，观世音能观智，若境若智，同是菩萨一念心体，故境为妙音，智为观世音也。梵音者，了达所观之境，全体空寂，乃离欲而清净也。海潮音者，一观其音，即为现身说法，如海之音，不失时候也。观世音净圣者，以其本是过去正法明如来，已得究竟之者，今乃为度众生，倒驾慈航，逆流而出，示有一分生相无明，而实已能尽者，故云净圣也。　　二闻品得益。【尔时，持地菩萨，即从座起，前白佛言：「世尊！若有众生，闻是观世音菩萨品，自在之业，普门示现，神通力者，当知是人，功德不少。」佛说是普门品时，众中八万四千众生，皆发无等等阿耨多罗三藐三菩提心。】　　初持地赞叹，次大众得益，初中观音品自在之业，是举其观音之人，普门示现神通之力，是举其普门之法也。次佛说下，正明得益可知也，释观世音菩萨普门品竟。
