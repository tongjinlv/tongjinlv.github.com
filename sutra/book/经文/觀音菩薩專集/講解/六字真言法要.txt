六字真言法要班禅大师讲民国二十年六月，请护国宣化广慧大师班禅讲六字真言於宝华山之护国圣化隆昌寺，僧俗与会听法者四百馀人。大师於先一日洁身净虑，著法服，陈十供，礼阿弥陀佛、释迦牟尼佛、观世音菩萨，及其本宗初祖宗喀巴大师，行其本宗所传之瑜伽正法，凡一昼夜，不寝不食，虔诚之情，为内地说法者所未有。时至，整容正衣於佛殿；礼拜已，始登座持诸种加持真言，而後演说法要曰∶昔观世音菩萨为阿弥陀佛之高弟，具足诸行、等解万法、等慈众生，发大誓愿曰∶「尽我形寿，遍度一切众生，若有一众生不得度者，我誓不取正觉。若我於众生未尽度之时，自弃此宏誓者，则我之脑裂为千片。」发此誓已，专心极意，悲智双运，现诸神变，应境行化，度脱众生。如是经无量劫，其所度脱之众生，尽恒河沙所不能计。而环顾世间众生，生者无量，而愚痴堕落，受诸痛苦；造诸恶业者，亦复无量；轮回不已，则众生之苦终不能绝。於是菩萨生大忧恼，谓∶「众生之苦，乃与众生之生以俱来；世间既存，苦何能已？苦若不已，度岂能尽？昔年之誓，是徒自苦，而於众生亦无有益；无益之行，何必坚持？」此退转心甫生，而应誓之相已现，菩萨之脑，忽然自裂千片，犹如千叶莲花；而大慈大悲救苦救难无始劫来度人无量之阿弥陀佛，则自现身於菩萨之脑中，发慈悲音，而谓菩萨曰∶「善哉观世音！宏誓不可弃，弃誓为大恶；昔所造诸善，一切皆成妄。汝但勤精进，誓愿必成就。三世共十方，一切佛菩萨，必定加护汝，助汝功成就。」又说真言曰∶　嘛呢叭[口+迷]　oommanetbehmehhone观世音菩萨闻此真言已，得大智慧，生大觉悟，愿顺尊旨，勤加努力，坚持旧誓，永不退转；至於今日，仍在行法度世，而为世人所尊仰。其大慈大悲救苦救难广大灵感之伟力，盖成就於是时。故阿弥陀佛与观世音菩萨实为唯一，无有二致。观世音菩萨之心，即阿弥陀佛之心；观世音菩萨之力，即阿弥陀佛之力。念此六字真言者，即是念观世音菩萨，即是念阿弥陀佛，亦即是念十方三世一切诸佛。然此不可空念也；念此真言者，有一最要之法门，此法门不入，则念之千万，终无有益。法门者何？「瑜伽」是也。盖人之於法，必有三体；以此三体而造三业，然後诸法得以成就。三体云者，「身、口、意」是也。一切诸法赖身而行，一切诸法赖口而传，一切诸法赖意而生，亦赖意而住。随顺世间因缘贪嗔痴爱诸善不善业，执持不离，是曰「不净业」。舍离诸妄，住心於无所住，行诸善法，而於善终无所得，具大智慧，生大善巧，行大方便，而复一无所执，光明寂静，慈悲平等，度脱众生，超生死流，至涅盘岸；如是行，如是言，如是念者，是曰「净业」。如是念，即是如是言行；如是言，则必如是念，如是行；一刹那间，三业等俱不可分离，不可差别者，是曰「瑜伽」。修心瑜伽如如成就者，是曰「瑜伽三昧」，诸佛功德皆由此生。非如是者，必是妄计妄执，诸善功德皆不成就。是以念六字真言者，须知如何是观世音菩萨之「身」？如何是菩萨之「口」？如何是菩萨之「意」？菩萨之所行所言所忆念者，皆能如实知、如实观、如实照。而自己之所行、所言、所忆念者，必须与菩萨等无有二，然後乃可谓为「一心直指、即身成佛」。如是念者，乃为净业相应成就；非如此者，不得为六字真言行者也。此理既明，而後可进而讲真言之字义。「　」者∶三业相应之表现也。合则一声，统摄万法。究其字源，已可略悉；盖　字之源，由於梵字之「阿哦吗」三音。此三音有其三字，而三字之义，则统摄万端；「放之则弥於六合，卷之则退藏於密」之义，略可彷佛。吾人为佛弟子者，於诵念一切经之前，不至心诚意念三归三结乎？此一「　」字，亦具此意，不念诵诸般净业加持之真言乎？此一「　」字即总持一切净业加持之真言。念此字时，佛之三体，即我之三体；我之三业，即佛之三业。光明具足，坚利具足，慈悲具足，戒具足，定具足，慧具足，一切具足，漏尽意解，不可思议也。摩尼为宝，以喻佛法坚利之德，无所不包，无所不具；凡有所求，无不应者。略说如此，广说不尽。「叭[口+迷]」者∶梵语莲花，以喻智慧，清净妙洁，一切不染，如如圆满，一切成就。合此二语，即是「金刚般若」。欲具明之，经文具在。「　」者∶诸愿成就之真言也。解以常言，即「波罗密」。「波罗密」者，诸行成就之称也。差别言之，始於布施，成於智慧。「般若波罗密多」，实具万德，不可量也，不可言也，不可思议也。六字略义，诠以言词，如是而已，欲明其「体」，则「金刚般若波罗密多」经文已详；欲明其「相」，则「阿弥陀经」已显其「妙」；欲知其「用」，则「妙法莲华经」持之宜精；欲知其「行」，则毗尼诸经持之宜严。总之∶六字真言者，佛法之总持；在於真实奉行，而不在於诠言说理。说则万端，理终归一。愿诸大士，闻此法者，发大乘心，普济一切，以观世音菩萨之本愿为本愿。则今日之法会，为不虚矣。
