　　　　观世音菩萨普门品讲义　　　　　谛闲法师讲录之一　　　　谛闲大师碑铭　　大师讳古虚，字谛闲，号卓三，浙江黄岩朱氏第三子。父度润，母王氏。师九岁入塾，聪慧异常。未几父病殁家贫，奉母命随舅氏习药业。舅氏精岐黄，一日有壮者就诊，师素稔其康健，忽以微疾不起，因知人命无常。问舅氏曰：「药能医命乎？」舅氏曰：「药只治病，安能医命！」师大悟，遂有出世之志。年十八随俗授室，有儿女。自设药肆于黄岩北门，兼理方脉，所业多未如愿。妻子相继病亡，慈母亦见背时，师年二十，乃遁入临海县之白云山，就成道师剃度。不数日，兄踵至逼令还家。逾二岁，兄亦殁，仍复入山。二十四岁受具于天台国清寺，得戒后在寺参究「念佛是谁」，精勤不息。曾冬日打七，某午，方坐定止静，三板方越耳际，忽觉身心脱落，一刹那即闻开静之声。私问邻单曰：「今日不坐香耶？」邻曰：「顷一枝大板香才毕，云何不坐？」乃自知在定境中固应尔尔。年二十六至平湖福臻寺敏曦老法师座下听讲法华经，敏公命充侍者。初听讲茫然不知所谓，维那授虚法师以法华会义示之，开卷了然，如睹故物，遂竟夕不寐，潜心研究旬余，玄解顿开。每以所悟就正于虚师，虚师为之惊叹。时大座宣讲法华仅及半卷，至「五千退席，暨诸佛唯以一大事因缘，故出现于世」一嗮，为全经之纲领，虚师请于敏公，以师复讲小座，敏公不许，坚请再四，始勉允之。师就座，一启口即滔滔不绝，敏公方退座归寮，登楼甫半，驻足听之，至小座竟，亟招师入寮，询以所得，师亦不自知其故。年二十八，遂升大座，于杭州六通寺开讲法华。某日讲至舍利弗授记品，寂然入定，默不一言，逾时出定，则舌灿莲花，辩才无碍。一世说法利生，其端实肇于此。师自审年齿未尊，不愿多升大座受众礼拜，讲毕即回国清寺掩关。翌年迹端融祖为上海龙华寺方丈，命师出关，相助任库房事。师在寺一方供职，一方听瑞芳法师讲禅林宝训，大海法师讲弥陀疏钞，旋由融祖授记付法，传持天台教观第四十三世。年三十一，辞库房职，留寺阅藏。越岁在龙华开讲法华，听众至二千余人。期满即往金山江天寺参禅，留二年，至慈溪芦山圣果寺掩关。而金山同参数十人追踪叩关，启请指示，乃在关中讲法华。逾年出关，至龙华寺讲楞严经。旋复掩关于永嘉头陀寺，三年出关。年四十六，即为头陀住持。越岁朝五台，入都请龙藏。三年退席，专力宏教。年五十三，又住持绍兴戒珠寺，兼上海龙华寺主席。民国纪元，最后住持于宁波观宗寺。寺为宋延庆寺观堂旧址，元丰中，四明五世孙介然法师按照观无量寿佛经建十六观堂以修观行，故名观宗。自宋迄清，兴废靡常。自师任住持，遵四明遗法，以三观为宗，说法为用，改称观宗讲寺，募建大殿、天王殿，及念佛堂、禅堂、藏经阁，规模焕然，蔚为东南名刹。民国四年，孙毓筠承政府之命，于北平设讲经会，延师讲楞严经，士大夫及都城四众赴会听讲者，虽列广座为之不容。师自二十八岁初升大座以后，江浙各丛林之礼聘讲经者，岁无虚席，至是年已五十有八，始为士大夫宣讲，其教化乃普被南北焉。时国内有毁庙兴学之议，地方庙产多生纠葛，内务总长朱启钤拟订寺庙管理条例，咨询于师，而著为令。总统袁世凯题额赠师曰：「宏阐南宗」。都中筹安会正筹备帝制，授意各界劝进，且及方外。师语人曰：「僧人惟知奉持佛法，不知有民主君主。」讲经期满，即振锡南归。民国六年冬，北平复设讲经会，请师开讲圆觉经。七年春都人士公推徐文霨南下，迎师航海北上，既抵北平，日则手编讲义，夜则升座宣说，显觉得亲近吾师，实在此时。师称性而谈，于讲义外多所发挥，遂约江妙煦、黄显琛二子，每夕各为笔记，归妙煦整理，翌日呈师印正。师讶然曰：「余昨夕尚有尔许言说？实不自知也！」其始咸以为吾师奖进学人，故作斯语，厥后历次呈稿，都如是云云，因切问曰：「师自身说法，果不自知欤？」师曰：「然。」觉显等皆以为异，师乃举昔时讲法华至舍利弗授记品，忽焉入定故事，详碻见告，乃恍然于师之讲经，深得语言三昧，与专恃记诵者不同。笔记编定，师特锡名「亲闻记」。先是师以振兴佛法，首在造就人材，故于民元前二年，就南京僧师范学堂监督招青年僧徒，分班讲授，解行并进。会光复军兴，相机中止，遂就观宗寺设研究社以竟其志。至是讲毕将归，为叶公绰、蒯寿枢二居士言及之，二君慨任钜资，专备培养讲师之用。师归而筹备，于民国八年，成立观宗学舍，自任主讲，罗致学僧，授以台宗大小诸部，由是人材蔚起，至今法徒分座四方者，不下数十人。十七年改并为宏法研究社，承传弗替。民国十年，浙省当局目击时艰，人心日下，延师讲仁王护国经于海潮寺，军民长官地方绅耆皆列席肃听，其盛况亦前所未有也。东省哈尔滨地居边远，伊古以来，罕见沙门踪迹。比年关外善信创建极乐寺，师门倓虚实为住持。民国十八年就寺传戒，请师为得戒和尚。维时吾师寿已七旬有二，间关跋涉，不惮烦劳，及期授比丘戒，赓续百余坛，自下午四时升座，至翌日上午十时圆满，诸执事皆更番休息，两阿阇黎亦迭经退席，似疲乏不能支者。惟师趺坐坛中，历十八小时有余，端然不动，亦不饮食便利，见者咸肃然称奇，而不知师之常在定中也！夫大教兴替，会有其时，然得人则兴，古今一辙。师生于末法时代，一人精修，化及天下，微特天台一宗赖以中兴，于全体佛教亦有扶衰起敝之功，因缘时节，夫岂偶然！且弘扬自宗，排斥他宗，历代大师亦不免蹈此积习。而我师虽宗天台，对于他宗绝无门户之见，有非古人所能及者。至若师之密行，尤非浅学所知，就其可见者言之，则日诵普贤行愿品、金刚经、圆觉经、观无量寿佛经，念佛万遍，以为常课，朔望加诵梵网经，菩萨大戒，终身无少间。自行化他，老而弥笃。民国二十年，犹应上海玉佛寺之请，开讲楞严。高年矍铄，自春徂夏，凡四阅月，绝未请人代座。已而复应无锡居士之请，为讲省庵祖师劝发菩提心文，然后返甬。壬申夏五月，自知尘缘垂尽，往生不远。电促弟子宝静回寺，付以法命，为观宗住持兼宏法研究社主讲。七月初二日上午，忽向空合掌良久，云：「佛来接引，老僧将从此辞。」唤侍者香汤沐浴，更衣索楮笔写偈云：「我经念佛，净土现前，真实受用，愿各勉旃。」写毕命全寺僧众念佛，趺坐莲龛，含笑而逝。师生于戊午年正月初六日丑时，圆寂于壬申年七月初二日未时，世寿七十有五，僧腊五十有五。于是年冬塔于慈溪五磊山之旁，举龛之日，远近来会者数千人。遗著有《大佛顶首楞严经序指味疏》一卷，《圆觉经讲义》二卷，《金刚经新疏》一卷，《普贤行愿品辑要疏》一卷，《观经疏钞演义》一卷，《始终心要解》一卷，《观世音普门品讲义》一卷，《二玄略本》一卷，《念佛三昧宝王论义疏》一卷，《水忏申义疏》一卷，《八识规矩颂讲羲》一卷，皆已刊行于世。铭曰：　　宋明以来，禅净盛行，余宗衰敝，惟是天台，一脉相传，至今弗替。前有慈云，后有灵峰，我师继起，如象如龙。说法利生，四十八年，示寂伊迩，犹讲楞严。自南自北，结集法会，百数十所。若经若论，尘说刹说，二十余部。振兴大教，首重育才，弘法社启，义学朋来，法乳流衍，光光相望，分主讲席，遍于十方。教宗法华，行在弥陀，应化事毕，离此娑婆，岁次玄黓，鹑尾之辰，安详坐逝，高谢天人。五磊之山，密藏之居，色身如幻，果证无余。皈依四众，十余万人，无边悲仰，泐此贞[王+民]。　　　　仁和叶尔恺柏皋氏法名观澄篆额　　　　弟子蒋维乔竹庄氏法名显觉敬撰　　　　江阴庄庆祥翔声氏法名了于谨书　　　　普品门讲义序　　观世音菩萨，于无量劫前，早成正觉，号正法明，但以誓愿宏深，慈悲广大，不离寂光，垂形九界，随类现身，寻声救苦，应以何身得度者，即现何身而为说法，愿使一切世界，一切众生，咸得离幻妄之现苦，受真常之法乐。而又于娑婆世界，更为悯恻也。由是释迦世尊，于法华会上，欲令娑婆众生，恒蒙覆庇，特因无尽意菩萨之问，以表彰观音之慈悲誓愿，功德威神，俾九法界一切众生，同得恃怙。及法流此土，至晋，而罗什法师，特译法华，方知观音本地迹门，均难思议。而楞严观音自陈圆通，华严观音教示善财，咸与法华意旨馒合，是知大士无心，以众生之心为心，故得随感即应，了无差殊也。当晋末时，北凉沮渠蒙逊有疾，昙无谶令其诵普门品，得以即愈，由是此品得以别行。陈隋智者大师，释法华经，独于此品特为详悉发挥，足见佛菩萨祖师之心，唯期一切众生，离一切苦，得一切乐也。谛闲法师，力宏台宗，兼修净土，今夏宏戒哈尔滨，归过大连，潘对凫施省之等居士，请其讲演此经。又恐南北语言不通，因先出讲义，即印五百本，遍给听者，遂得目击而喻。但以为时仓卒，不无错讹，对凫居士，欲令广传于世，因寄一本，兼令作序。窃念法华经藏，深固幽远，无人能到，唯佛与佛，乃能究尽。光粥饭庸僧，何由发挥其致？姑就观音之本迹，及此经流通注释之来历处，撮略叙之，以塞其责。普愿同人，常念观音圣号，若至念极情亡，心境两寂，则恒沙功德，无量妙义，自可圆现于一念中，固不须为繁述也。　　　　　民国十八年己巳中秋日释印光撰　　　　妙法莲华经观世音菩萨普门品　　　　　释　谛闲　述　　前五字是经题，后八字是品题。先当略讲经题，然后详谈品题。讲经题，依本宗祖规，有五重玄义。言五重者，谓释名，显体，明宗，论用，判教相也。今既不讲全经，但讲一品，于经题不可不讲，并不必详讲，是以仅祗略讲也。先略讲第一重释名分二：先简定立名通途所以，次正讲当题名义。言简定者，一切诸经，名题甚伙，今以七种简定：一单人，二单法，三单喻，四人法，五人喻，六法喻，七人法喻。人有因人果人，法有性法修法，喻有片喻全喻。单人者，如佛说阿弥陀经者是也，佛是能说人，指本师释迦牟尼，阿弥陀是所说人，指乐邦教主，此是两土果人为名也。单法如般若经，此经题无人无喻，单以法立题也。单喻，如梵网经，经云：尔时世尊，观诸大梵天王网罗幢，因为说无量世界犹如网孔，一一世界，各各不同，别异无量，佛教门，亦复如是，此经题无人无法，以喻立题也。人法，如维摩诘所说经，维摩是居士名，因人也，所说是不思议法，修法也，此经题无喻，乃以人法立题也。人喻者，如如来师子吼经，如来是佛之通号，果人也，师子吼，比佛无畏说法，如师子哮吼，无所畏惧也，此经题无法，以人喻立题也。六法喻，即是此经，妙法是法，莲华是喻，此题无人，以法喻立名也。七人法喻者，如大方广佛华严经，大方广，性法也；佛，果人也；华严，全喻也；谓依大方广之性法，全性起修，旷劫修因，因行微妙，如大宝华，庄严一乘佛果，乃以人法喻三，具足立题也。然佛经虽多，立题之字又详，故以七种而简定之，赅括殆尽矣。　　次正讲当题，又二：先全题合讲，次法喻分讲。言合讲者，谓圆融露布，寥寂冲虚，非实非权，即三即一，混万化为一体，超诸法而独存，不可得而思议者。其唯实相欤！开权显实，会三归一，纵指十如，夺议绝思，与杂华而合彩，掩众景以孤辉，亦不可得而思议者，其唯妙法莲华经欤！故我世尊，证此法印，现于觉场，垂智轮于高山，吐圆宗于法界，先说华严也。为怜穷子，暂脱珍衣，次说阿含也。分宗曲顺乎时机，三乘渐开于诸会，次说方等般若二时也。拟将潜辉真际，仍思还照雄峰，特赴灵山，广集缘众，聊施前导，演无量义之微言，全揭后宗，舒一毫光而远照，弥勒致问于今日，文殊证答于往因，序品意句既泄真机，讵能缄口。所以三昧初起，二智频扬，群疑交攻于众怀，三请独殷于身子，欲坚众心，斥非机于五千上慢，为发真信，此难逢于一现优昙，述自述他，明出世之致意全同，说权说实，显入大之文轨一定，方便品意。上根已悟，中下犹迷，记授华光之征，喻酬身子之请，方之长者，火起其家，痴子游戏乎中，不知不觉，慈父惊闻于外，弗救弗宁，许三车而与一车，知长者之意出真诚，开三乘而显一乘，信如来之言无虚妄，譬喻品意。二乘历叙执迷，自比穷子，四子同呈信解，宜付家珍，信解品意。进示雨无二滋，差别在物，令知法本一味，深浅由机，药草喻品意。乃通授果记，显示说喻己周，授记品意。复别开因缘，接引下根不坠，化城喻品意。共游宝所，同记佛乘，衣内明珠，指在亲友，五百弟子受记品意。既有学旋慕其芳迹，而如来等赐以真慈，授学无学人记品意。欲彰普济之功，故因药王而显益，法师品意。为明弘愿之力，乃借多宝以祈通，见宝塔品意。狂慧废置进修，观迦文因种于多劫，应知心惭，钝根高推圣境，视龙女果证于一时，亦思力奋，提婆达多品意。于是一肩担荷，幸斯道之典型得人，持品意。四行执持，喜御难之柯柄有法，安乐行品意。又以新记声闻，初心菩萨，智量浅狭，罔克弘济，故假他方开士，请命弘经，远召本地门徒，丕承佛道，补处菩萨，执近迹而迷远因，说父老子少之喻，从地涌出品意。中天调御，依本寿而显妙用，举良医背子之譬，宏功既彰，迷封斯启，不惟新记声闻，初心菩萨，顿觉身陟妙峰，自此深位上士，积行高贤，转如神游香海，如来寿量品意。分别功德，功德不可限量，分别功德品意。校量福因，因因讵有边涯，随喜功德品意。六根清净，不轻之证据昭然，法师功德品意。然四众毁非，阿鼻之报应非妄，常不轻品意。地涌萨埵，发弘愿于分身国土，灭后通经，聊以感知遇之隆恩，人中师子，现神力于无边海会，当阳嘉赞，殆以坚克绳之深信，如来神力品意。将罢法座，极口叮咛，嘱累品意。恐堕歧途，再垂成范，果能我法执尽，如药王之焚身，药王本事品意。净秽情忘，若妙音之远至，妙音品意。还须无方圆应，重践普门，普门品意。助修假秘密之功，陀罗尼品意。防心援知识之力，妙庄严王品意。四法成就，三七精修，是经之必得无疑，普贤之现身有据，如斯流通，而流通斯无滞矣，普贤劝发品意。以上略谈正宗纲要意。然则斯经也，岂独夫次第为然哉！只如圣毫东烛，一化全彰，贤众西来，四法重示，始固可以摄后，终亦何尝遗前。且也文字性空，空无不容，实相体遍，遍无不备，故令一言一句，达无量无边之义，若受若持，成最圆最妙之因。既全事之理，随事而一一俱彰，全理之事，随理而一一互涉。于是土田三变，非垢非净，分身俱来，不一不多，多劫半日，而延促同时，生灭常住，而隐显俱在。舌相毫光，即灵鹫而上至梵世，弹指謦欬，由娑婆而遐播十方。是皆超乎心踪，绝于言道，异时之所不见，非机之所不闻。是为微妙难思，故称之为妙法，妙法难解，乃取喻于莲华。谓莲华华果同时，以喻妙法权实一体，非莲华，不足以喻妙法也。合讲已竟。　　次分讲，又分为二：先讲法，次讲喻。讲法者，若就文便，先讲妙字，次讲法字。若依义便，宜先讲法字，次讲妙字。譬如指一个人，人皆指他是个好人，必须指他是什么人，毕究有个什么好，才堪称为好人，若无其人，何所称好？故必先人后好也。今讲妙法，亦复如是，亦必先讲法字，次讲妙字。言法者，轨持为义。谓轨生物解，任持自性也。略言之，三种法。详言之，三千法。今且置其详，但讲三法：谓心法、佛法、众生法。言心法者，直指现前一念心性，全彰一经所谈之实相也。以吾人一念心性，本非肉团，亦非缘影。不在内，不在外，不在中间。亦不在过去，不在现在，下在未来。内外中间一总无，境上施为含大有。又云：三际求心心不有，心不有处妄元无。言佛法者，佛并无别法，只是证众生之心法耳，故曰是心作佛，是心是佛。故称佛者，觉也，觉即不迷之谓也。吾人现前一念之心，不为尘境所迷，众生即是佛。故经云：「一念不生，即如如佛。」众生法者，众生亦无别法，只是迷诸佛所证之心法耳。吾人心中，本具有三因佛性，谓正因理心佛性，了因慧心佛性，缘因善心佛性。诸佛证之，成为三德。证正因理心，成法身德；证了因慧心，成般若德；证缘因善心，成解脱德。众生迷之，转成三道。迷般若德，为烦恼道；迷解脱德，为业道；迷法身德，为苦道。心法者，三因也；佛法者，三德也；众生法者，三道也。言妙者，吾人现前一念心性之三因，诸佛证之为三德，此一念心性不增一丝，众生迷之为三道，此一念心性不减一毫。若未经法华高会开显以前，则心法自心法，佛法自佛法，众生法自众生法。俨然是佛法太高，众生法太广，心法虽在高不高，在广不广，众生日用自不知耳。三法隔异不同，故不得称妙，至今法华高会，开方便门，示真实相，正直舍方便，但说无上道，十方佛土中，惟有一乘法，无二亦无三。先则曰止止不须说，我法妙难思，继则曰如是妙法，时乃说之，如优昙钵华，时一现耳。开三权，成一实，会九界，同佛界，心佛众生，三无差别，故三法皆妙也。序分为初妙，正宗为中妙，流通为后妙。七卷二十八品，三周九喻，本迹二门，全经玄文，皆妙境也。能读诵之心，皆妙智也。即此读诵之功，皆妙行也。是人一心受持读诵，现身即得六根清净，如南岳大师，或亲见灵山，俨然未散，如智者大师，皆妙位也。境为真性轨，智为观照轨，行为资成轨，妙三法也。若人说此妙法华经，佛即遣化人为作听法众，若人读诵忘失句读，普贤菩萨，乘六牙白象王，到其人前，为令通利，皆妙感应也。受持、读诵、讲说，现生得证妙位者，即妙神通也。如智者大师，于金陵瓦官寺，讲法华经题，以九十天，仅讲一个妙字，古传九旬谈妙。章安大师，结集之成一部玄义，即妙说法也。闻妙法华经之听众，皆妙眷属也。或得欢喜益，令种一乘善根，或得生善破恶益，令熟善根，皆妙利益也。言莲华者，是法微妙，难思，无物堪喻，乃取莲华，以喻妙法。谓莲华华果同时，喻妙法权实一体。莲华有三义，可喻妙法：一为莲故有华，可喻妙法，为此一实，故施三权。二华开则莲现，可喻妙法，权开则实显。三华落则莲成，可喻妙法，权废则实立。华妙法妙，故称妙法莲华。言经者，法也，常也。谓十界同轨，谓之法，三世不易谓之常。略讲名题竟。二显体，此经以实相为体，言实相无相，亦无不相。此经既为权实不二，亦即性相不二，故经云：「诸法实相。」既言实相，亦即实性、实体、实力、实作、实因、实缘、实果、实报，从本至末，究竟皆实也。故曰诸法寂灭相，不可以言宣，是法住法位，世界相常住。又云：此法非思量分别之所能解等，皆指此体也。三明宗，此经以一乘因果为宗。前显体，是显性德。今明宗，是明修德。性德非因非果，修德即因即果。谓大乘因者，诸法实相是；大乘果者，亦诸法实相是。谓依实相而造修，名为全性起修。由观行，入相似，至分证，到究竟。初观行为因因，后究竟为果果，中间分证，以后望前，皆因也；以前望后，皆果也。观行但因而非果，究竟但果而非因耳。四论用，此经以断疑生信为用。前十四品为迹门，断权疑，生实信为用。后十四品为本门，断近疑生远信为用也。五判教相，此经以无上醍醐为教相。以说在第五时，畅出世之本怀，为最后之极唱。于化仪，非顿、非渐、非秘密、非不定。于化法，但属圆教，谓纯圆独妙也。讲经题竟。　　次谈品题。观，是能观之智，即一心三观是也。世音，是所观之境，即一境三谛是也。世，谓世间出世间，指十界依正二报。谓世间六凡，以同居土为依报，以胎卵湿化四生为正报，指三界诸天，四洲杂类，咸不外于四生也。出世四圣，二乘圣人，以有余土为依报，以阿罗汉辟支佛为正报；菩萨圣人，以实报土为依报，以别圆地上住上大士为正报；别教地前，圆教住前，皆有余土为依止故。音，谓无论依正二报所有音声，皆得为所观境也。凡音本属于耳根所闻，今不曰闻，而曰观者，须知大士，过去古佛，号正法明如来，以誓愿宏深，悲心不息，倒驾慈航，迹垂九界，众生不尽，大士悲愿亦无尽也。若讲大士因地修证，请读楞严经，大士自陈所修圆通，未尝不从闻根而入。所谓初于闻中入流亡所，即是初步下手功夫也。所言入流者，不入乎声尘。而入乎圣流，即于自性相依，外亡其所矣。且夫声尘之感，必有其所，今虽亡所，而未得寂。当声动时，见有动相，而欲亡之，当声静时，见有静相，而欲趣之，二相历然，故未得寂。而言所入既寂者，若果能到寂然之境，则动者自动，吾不知其动也，动相自何而生？静者自静，吾不知其静也，静相自何而生？故曰动静二相了然不生。夫动静二相，固是所闻之境，二相不生，了然明白，仍是能闻之根。亡所闻易，亡能闻难。而言如是渐增者，谓如上返闻功夫，逐渐增进，精修不已，既亡其所，复亡其能，则能闻与所闻而俱尽，是所闻者，声尘也，自亡所，而渐至于所闻尽，更无可闻者，则声尘泯矣。能闻者，闻根也，自入流，而渐至于能闻尽，更无能闻者，则闻根亦泯矣。故曰闻所闻尽。夫根尘俱泯，归于尽地。有尽相可得，即是住空。若住于空，虽得所觉空，未得能觉空也。而言尽闻不住者，谓今则外尽其尘，内尽其根。如是尽闻，亦不住著。则不但所觉空，而能觉亦空矣，故曰觉所觉空。是所觉空者，即证人无我也，能觉空者，即证法无我也。证人无我易，证法无我难。必以大乘真空观而空之，然后能觉可空也。而言空觉极圆者，夫有空而空乎觉，而空不得圆，有觉而觉乎空，而觉不得圆。今以空空觉，并亡其而为空，以觉觉空，并亡其而为觉，故谓之圆矣，犹未极也。极之，觉即是空，求觉相不可得；空即是觉，求空相不可得，则觉而无觉，空而无空，故为圆之极也。而言空所空灭者，唯觉极圆，无觉相可得，则所空灭唯空极圆；无空相可得，则能空亦灭矣。又言生灭既灭者，夫所空灭者，法空也；能空灭者，空空也；俱空不生，然后可谓之生灭既灭也。而言寂灭现前者，然则有声在，则声生声灭；有闻在，则闻生闻灭；有觉在，则觉生觉灭；有空在，则空生空灭；皆未离乎生灭也。今先证人空，继证法空，后证空空。凡属生灭者，皆已灭尽。则本来不生不灭之一真如性，乃得现前矣。夫一真如性，所以不得现前者，皆为生灭幻法之所盖覆。今既纤毫荡尽，真体呈露，本自寂然，本无可灭，非有以灭之而后谓之寂灭也。到此故乡田地，求其不现前，亦不可得矣，故曰寂灭现前。此一真如寂灭之性，既得现前。一现前，一切现前，则在在处处，无不现前。如是，则不必离声，而声自寂灭也；不必离闻，而闻自寂灭也；不必离觉，而觉自寂灭也；不必离空，而空自寂灭也；若尔，无往而不寂灭哉。经云：「诸妄消亡，不真何待！」即此之谓也。寂灭者，乃自在之异名词耳，此大士自受用三昧。以证此自受用三昧，故能随处得大自在，施诸无畏。或称观自在者，即寂灭现前，忽然超越意也。若仅得寂灭现前，未得忽然超越，犹是中道法爱，可谓贴体衣衫，仍是法身微障。大士尔时，造到寂灭现前了无寂灭细相当情，即能忽然超越，发起慈悲妙用。所以上合十方诸佛本妙觉心，与佛如来同一慈力；下合一切六道众生之心，与诸众生同一悲仰。故得行菩萨道，普门示现也。　　言菩萨者，梵语菩提萨埵，华言觉有情。若以通途而讲，须约三义：一者，自利义，以其证到自受用三昧，在三昧中，乃见自心，朗然大觉，如佛无二，故称为觉，以其无明未尽，有时出三昧后，犹有微细生灭，识情流动，乃称为有情也。二者利他义，谓其自己所证之道，而能觉悟有情众生，俾彼同证斯道，即所谓以斯道，觉斯民者是也。三者自他兼利义，谓上求佛道为自利，故称为觉，下化众生为利他，故称有情，此通途意也。若对于大士而言，菩萨上，宜加摩诃萨，华言大道心成就众生。谓大士运称性之无缘大慈，同体大悲，以性体竖穷三际，横遍十方，是故称性所发之慈悲妙用，亦横遍十方，故尽虚空，遍法界，无一处，不是大士所化之境，无一众生，不是大士所度之众生也。亦竖穷三际，故从无量劫以来，直至尽未来际，皆大士度生之时。所谓虚空界尽，众生界尽，众生业尽，众生烦恼尽，大士之慈悲妙用方尽。而虚空界乃至烦恼，无有尽故，大士之悲愿终无有尽时矣。　　言普门者，普，常遍也；门，能通也。凡有众生，自有家舍，有家舍，即有门户，有门户，即有观音，所谓处处祈求处处现，苦海常作度人舟，非虚赞也。我先太祖智者大师，于别行疏中，出十义释一普字，今番道经于此，未带祖诰，忆记不清。举要言之，此品居法华经中第二十五，在流通分内，以一乘圆种，普度十界之机。其间虽云三十二应，实则无身不现，其十九说法，凡所说者，皆一乘纯圆独妙之法。即可谓处处池中有明月，人人屋内有观音，故称之为普门大士。　　言品者，梵语跋渠，华言称品，即同类之意。谓经中之别文，与总题相应者，汇集一类，罗列总题之下，亦即所谓总总于别，别别于总。文不对题，不成同类，文须对题，故成一品。讲法题竟。次讲人题。【姚秦三藏法师鸠摩罗什译】　　秦是朝代，姚是秦主之姓也，名兴，对前秦苻姓，称姚秦耳。三藏者，经藏、律藏、论藏也。法师者，法是轨则义，师是训匠义，谓以三藏之法为自师，即以三藏之法而师人，乃谓之法师也。梵语鸠摩罗，秦言曰童；梵语什，秦言寿。谓法师姓童，名寿，又以其童年而有耆德，故称童寿。父名鸠摩罗炎，中天竺人，游历至东印度丘兹国。王闻其贤，乃以女妻之，生师。七岁随母入佛寺中，见佛钵喜甚，乃将佛钵安置于顶。俄而念曰：「我年甚幼，佛钵甚重，我何以举？」遂失声置钵于地，乃悟万法唯心。自悟以后，心地灵通，一切经书，不读自会。前秦主闻师名，起兵伐丘兹，得师归。师尚未至，秦主已故。后姚兴有天下，请师入逍遥园，译出此经。所言译者，易也，将梵文易成华字，俾此方人堪以受持、读诵、解说、书写，功伟德宏，诚不可思议也。经序云：「三经重沓，文旨互陈，时所宗尚，皆宏秦本。」以法师是七佛以来为译经师故也。此话是道宣律师，从天人问来，所以法师所译之经，文词通畅，人师欢喜读诵，比众不同也。讲题竟。次讲文。【尔时无尽意菩萨，即从座起，偏袒右肩，合掌向佛，而作是言：「世尊！观世音菩萨，以何因缘，名观世音？」】　　此当机请法文也。此品以无尽意菩萨为当机。菩萨名无尽意者，凡是诸佛菩萨皆是以德立名，谓菩萨悲心无尽，请意莫穷，谓请法虽在于当会，用意普被于未来，即显妙法流通于尽际，无穷亦无尽也。起座袒肩，是身业虔诚；合掌，是意业精专；白佛，是口业致敬也。此四句是经家描写敬意，请法之理诚宜若斯。以上是标情形，世尊下是正请法。意谓请问本师世尊，菩萨以何因缘，名观世音呢？具见菩萨之名，无不从缘而建立也。若讲其立名所以者，爰有古佛，名同观音，教以闻薰，入于禅定，颠倒闻机，返归自性，一念回光，二尘俱遣，根尘两种相见双亡，非幻成幻远离复离，既已空空，复更灭灭，无明顿破，寂灭现前，乃建立观世音名，菩萨得自受用三昧之所以也。【佛告无尽意菩萨：「善男子，若有无量百千万亿众生，受诸苦恼，闻是观世音菩萨，一心称名，观世音菩萨，即时观其音声，皆得解脱。】　　以下是佛答词。此总答观音之名，以彰他受用三昧之德也。首句七字，是经家形容，非佛答话。善男子句，是佛开口处。称当机为善男子者，谓调柔名善，质直为男，乃大丈夫之美称也。文意谓尽十方虚空界，极微尘数所有众生，今云无量百千万亿，举其极多之大数耳。众生受诸苦恼，是总举能感之机。言闻是观世音菩萨者，指彼受苦众生，早曾闻有菩萨之名，即彼众生心内之菩萨也。且众生本是菩萨心内之众生，即今偶值苦恼之境，猛然忆及菩萨之名，遂一心称彼菩萨名号，如云南无观世音菩萨。真是菩萨心内之众生，称众生心中之菩萨，感应之速，犹如桴鼓。随扣随响，故曰即时观其音声，皆得解脱，如啐啄同时，不前不后也。感应之道，不可思议。【「若有持是观世音菩萨名者，设入大火，火不能烧，由是菩萨威神力故。】　　从此以下，别讲七难。此第一免火难也。文意谓：平时之间，有人持念菩萨名者，本不遭火灾。设使因宿业所招，值遇大火，火不能烧，由于菩萨威神力故，亦能免难。宋时，台州遵式法师，号慈云忏主，住杭州西湖，下天竺寺，创建数百间屋，每架一楹，必诵大悲咒七遍，三经寇焚，火皆自灭。晋竺长舒，专诵观音经为业，侨居吴下，比邻被焚，舒住下风，一心念观世音，焰将及，忽回风，火灭，合邑惊异。有恶少讶其灵感，俟夜风急，束薪纵火投屋，四投皆灭，始嗟神力，叩头首罪。舒曰：「我诵观世音不懈，有难辄免。」足证菩萨威神之力也。【「若为大水所漂，称其名号，即得浅处。】　　此第二免水难也。有人平时称念菩萨名者，本不遭水难。设遭其难，能称菩萨名者，即得浅处。法华感通载：唐岑景仁，少诵普门品，持菩萨名。一日往苏州乘船，船覆堕水，闻有人言：「能诵普门品，水难应免。」如是者三，遂浮水面，须臾只岸。他人皆溺死。具见诵经持名之力，不可思议。【「若有百千万亿众生，为求金、银、琉璃、砗磲、玛瑙、珊瑚、琥珀、真珠等宝，入于大海，假使黑风吹其船舫，飘堕罗刹鬼国，其中若有乃至一人，称观世音菩萨名者，是诸人等，皆得解脱罗刹之难。】　　此第三免风难也。文意谓：众生爱财，入海求宝，或者偶遇黑风，黑风，怪风也，吹其船舫，舫，大舟也，飘堕罗刹鬼国，罗刹，食人鬼也，如是多人入海遇难，其中只须有少数人，或最少乃至一人，能称菩萨名者，是诸多人，皆蒙恩泽，同得免难也。报应记云：唐宋衍，随人舟，赴三门，遇风舟覆，扪得束稿，凭而登岸，诣鬻茶姥茅舍宿，曝稿，中藏金刚经，姥曰：「汝妻自汝出后，礼经诚切，故能救汝。」归而询之，果妻礼诵之经也，因封绢酹河滨姥，至则茅舍无存。土人云：此处水无涯际，何有茶庵？乃悟大士化身也。【「以是因缘名观世音。】　　此结答立名之所以也。【「若复有人，临当被害，称观世音菩萨名者，彼所执刀杖，寻段段坏，而得解脱。】　　此第四免刑难也。文意谓：设复有人，正受刑戮之时，是人能够一心称菩萨名者，彼所执之刑具，或刀或杖，以菩萨威神力故，自然段坏，此称名人，即得解脱。冥祥记云：晋南宫子敖，戍新平，为长乐公所破，合城数千人皆被戮。子敖知不可免，唯一心念菩萨名。及戮至子敖，群刀交下，或高或低，持刀人忽疲懈，四肢不遂。公惊问：「汝有何能？」答：「能作马鞍。」遂释之。子敖并不自知何以作此答，心知是大士所使也。乃造大士像一躯，行则顶戴，止则礼敬不怠。【「若三千大千国土，满中夜叉，罗刹，欲来恼人。闻其称观世音菩萨名者，是诸恶鬼，尚不能以恶眼视之，况复加害？】　　此第五免鬼难也。文意谓：设使三千大千世界之内，所有大小国土，尽皆夜叉罗刹等恶鬼充满。梵语夜叉，华言疾捷，此鬼举动如飞，最极轻便。二鬼皆以人为食也，是故恼害于人。人若不知称菩萨名，无不被其所害。独有人能称菩萨名者，彼诸恶鬼，闻菩萨名，眼尚不敢视人，复何能加害于人乎？佛祖统纪载：粱慧简禅师，精修戒律。荆州厅有别斋三间，多鬼怪，人不敢入，唯简师能居之。初夜见一人，黑衣无目，从壁中出，倚门上。师心甚了了，唯念观世音名。经时，鬼入壁而隐。师徐起，礼诵如常。次夜，梦向人曰：「仆于汉末居此，已数百年，人所不能堪。师诚净行好人，特相容耳。」【「设复有人，若有罪，若无罪，杻械枷锁，检系其身，称观世音菩萨名者，皆悉断坏，即得解脱。】　　此第六免囚难也。文意谓：设或复有其人，或有罪者，固所当囚，或无罪者，枉受其囚。既已被囚，身必受困。杻械，手足之刑具也。枷锁，架项之刑具也。浑身受缚，故云检系。不论他罪之有无，试看他能否称念。若其人果能称念菩萨名者，彼所检系之杻械枷锁，仗菩萨威神力故，皆悉断坏，即得脱也。法苑珠林载：晋窦传，河内人，永和中，为高昌步卒吕护俘执之，同伴七人，共系狱中，不久将杀。僧道山，时在护营中，与传相识，闻其被禁，乃往视之。传泣曰：「命在顷刻，能相救乎？」山曰：「尔至心念观世音菩萨，必有感应。」传遂默持三昼夜，械锁忽然自解。传念同伴桎梏，何忍舍去。复求菩萨，神力普济，言毕，余人之刑具皆解。遂同遁出，各还乡里，咸敬信奉法焉。【「若三千大千国土，满中怨贼，有一商主，将诸商人，赍持重宝，经过险路。其中一人，作是唱言：『诸善男子！勿得恐怖！汝等应当一心，称观世音菩萨名号，是菩萨能以无畏施于众生，汝等若称名者，于此怨贼，当得解脱！』众商人闻，俱发声言：『南无观世音菩萨！』称其名故，即得解脱。】　　此第七免贼难也。设使大千世界所有国土，遍处尽是怨贼，国内之道路，可谓危险之极矣。其时有一商主，将诸商人，于界外采宝归家，必经此极危险之道路，有何法术，能过此险耶？幸其中有一信仰菩萨之商人，见诸商人，各怀怯怖。乃高声唱言：「诸善男子！汝等勿生恐怖，应当一心，异口同音，称念观世音菩萨圣号。须知菩萨，有广大威神之力，能以无畏，施于众生，是故能称菩萨名者，同得解脱。」众人闻之，一时发声，异口同音，齐称南无观世音菩萨。称其名者，无不得脱也。有近事为证：民国十七年，二月廿八夜，上海天潼路，蔡仁茂玻璃店，主人仁初，被匪绑去。初默念观音，始则车轮胎爆，继而汽油火起。匪心恨，乃打初三枪，初适三跳，故无伤。匪遁去，初归来。足证一心称念，效力速获也。【「无尽意，观世音菩萨摩诃萨，威神之力，巍巍如是。】　　巍巍，高大貌，即广大意也。此结前免难之神力，威德广大，如是如是。【「若有众生，多于淫欲，常念恭敬观世音菩萨，便得离欲。若多嗔恚，常念恭敬观世音菩萨，便得离嗔。若多愚痴，常念恭敬观世音菩萨，便得离痴。】　　此离三毒根也。众生所以无量劫来，轮转生死，受诸苦恼，皆由贪嗔痴三种根本烦恼之故。倘有一念才萌，即被种种牵绊，况云多耶？今言多者，即为人之大障。按教中修持，谓多贪众生，修不净观，多嗔众生，修慈悲观，多痴众生，修因缘观。须知修观难，称名易。今言常念恭敬观世音菩萨，便能远离。具见菩萨之大威神力，不可思议也。【「无尽意！观世音菩萨，有如是等大威神力，多所饶益。是故众生，常应心念。】　　此结显神用，并劝应修也。文意谓：菩萨既有如是大威神力，丰饶利益于众生众，众生常应恭敬持念也。是故常应四字，是个劝词。【「若有女人，设欲求男，礼拜供养观世音菩萨，便生福德智慧之男。设欲求女，便生端正有相之女。宿植德本，众人爱敬。无尽意！观世音菩萨，有如是力。若有众生，恭敬礼拜观世音菩萨，福不唐捐。是故众生，皆应受持观世音菩萨名号。】　　此满二求也。前两行半，正满二求，后两行半，显益劝持。初文意谓：世间女人，以无男女为最苦，一为夫主所轻，二为翁姑所贱，三为邻妇所讥，所以单指于女人求男也。求而得之，若以泛泛之子，不足为奇。今言福德智慧之男，若但有福德，而无智慧，则必愚；有智慧，而无福德，则必狂；愚之与狂，有一，亦不足为贵。今求菩萨，而得之以福慧双全之男，甚遂所求也。女人之心，但有男而无女，心还不足。意谓男儿长大，或出仕，或营商，终日外奔，竟不若女子之情亲，故虽有男，复须求女。若得之以形貌丑陋，或人品不端，人观之触目，心生憎嫌，有不若无之为愈也。今言端正有相者，言端正，简非娇容；言有相，简非无德；非娇容，即有福；非无德，即成贵。以其是宿生培植众德之本而来，所以他人见之，心生爱敬。若但爱而不敬，虽有妍媚之貌，而无福德之相；但敬而不爱，虽有福德之相，而无端容之貌。今则人见之，亦爱亦敬，具见福智双全也。现果随录云：前清初谭宪卿家饶无子，族子议析产，宪卿恚甚。以五千金，兴大悲忏坛，礼忏四十九日以功德求子。当年妾遂生一子，胞衣白。妻又发心，捐千金，建白衣阁。未几，亦生一子，胞白如初。伯初、伯仲皆游庠。慈林集云：广州诸生何隆将，年五十，膝下无嗣，乃供大悲像，朝夕祈求。一夕梦大士授红儿，连举三子。前清，南通张季直，四十无子。夫人徐，祷于狼山之观音殿，越岁举男。显益劝持，可知福不唐捐。唐，虚也，捐音玄，弃也。【「无尽意！若有人受持六十二亿恒河沙菩萨名字，复尽形供养饮食、衣服、卧具、医药，于汝意云何？是善男子，善女人，功德多不？」无尽意言：「甚多！世尊！」佛言：「若复有人，受持观世音菩萨名号，乃至一时礼拜供养，是二人福，正等无异，于百千万亿劫，不可穷尽。无尽意！受持观世音菩萨名号，得如是无量无边福德之利。」】　　此示少持大士之名，与多持菩萨之福等，以劝持也。据世尊现量境界，三千大千世界之内，现住世间，和光浑俗之菩萨，以恒河沙计之，有六十二亿之多。设或有人，受持如许之数，菩萨名号，复尽其形寿，以四事供养如许菩萨，其福可谓多矣！设复有人，但持大士一名，不尽形供养，不过暂时身礼拜、口称名、意运想，虽则三业专诚，经时不大，其福应不及前。佛言：二人之福，正等无异者，何居？须知一两真金，胜毡华千斤之价值；摩尼一粒，愿倒海宝千群。以彼六十二亿恒河沙之菩萨虽多，皆是权乘，安得与果后施化之大士，同年而语哉！佛无妄言，不可不信。又复应知：大士愿深无量，与毗卢同称丈夫，德举一毛，虽普贤莫知边际。是故刹那称念，等百千亿兆之如来，偶尔持名，胜六二河沙之菩萨。信乎宏名尊贵，难可得闻，梵释天人，皆应生敬也。已上是大士二殊胜中，下合一切六道众生之心，同一悲仰之妙用，施十四种无畏也。【无尽意菩萨白佛言：「世尊！观世音菩萨，云何游此娑婆世界？云何而为众生说法？方便之力其事云何？」】　　此当机第二番启请也。初请立名因缘，佛将大士，下合众生悲仰之妙用，出十四种施无畏，神力妙用，以酬立名之所以。当机意谓：大士利生妙用，不可思议，所谓闻声救苦，其观音德号，已闻命矣。然则大士，乃西方极乐世界补处之大士也，本宜辅化弥陀，常居彼土。唯未知云何游此娑婆世界？又云何而为此界众生说法？其间必有深妙方便之所以。请问世尊，其游界说法之事迹云何？唯愿慈悲，不辞劳倦，详为开示。以下二十四行文，佛将大士二殊胜中，上同十方诸佛，本妙觉心，与佛如来同一慈力之妙用，以答之。即所谓三十二应，十九说法者是也。【佛告无尽意菩萨：「善男子！若有国土众生，应以佛身得度者。观世音菩萨即现佛身而为说法。】　　此第一应佛身而说法也。若论此品，居法华经流通分中，原应流通一乘妙法，方为正意。以经中新得记之声闻，并初发心之菩萨，不敢于本土弘经，均矢志于异国土，流通妙法。本门大士，发弘愿于分身国土，灭后通经。佛所以召东方妙音，作净秽两忘之标帜，说普门示现，为无方圆应之楷模，俾新记声闻，初心大士，均能执柯柄以取法，得以本土弘经也。如是，则大士三十二应，虽可随类应现，其所说者，理合流通妙法也。其实，应机施教，譬如应病与药，药必对病，教必投机，方为有效。否则，说法不投机，反成闲言语，听者无益，说者徒劳，何以受度！自宜圆融通变，幸弗是一非余。若为三藏果头佛机，而为说三十四心断结之法，俾彼速得作佛也。又复应知，设有众生，愿见佛身，而生渴仰。大士即现佛身，随机施教，亦不一定说成佛之法也。【「应以辟支佛身得度者，即现辟支佛身而为说法。】　　此第二应独觉身而说法也。众生宿种，万别千差。或种信行善根，欢喜闻法受益。或种法行善根，乐独修持。此言应以辟支身而化度者，法行人之机也。此辈常居深山穷谷，独宿孤峰，有机感之。大士即现同类身，随机施教，而为说法也。【「应以声闻身得度者，即现声闻身而为说法。】　　此第三应声闻身而说法也。声闻，是信行人之机。闻佛声教，始能断惑证真。大士即现同类身，而说四谛之法，教以知苦断集，修道证灭，得出三界，而入有余涅槃而度脱之。【「应以梵王身得度者，即现梵王身而为说法。】　　此第四应梵王身而为说法也。梵王，居欲界以上初禅天中。或有愿作梵王，此辈之机，心乐离欲。大士现身，而说出欲之法也。【「应以帝释身得度者，即现帝释身而为说法。】　　此第五应帝释身而为说法也。帝释，俗称玉皇上帝，佛经名为释提桓因。有时为阿修罗大闹天宫，心生厌离，乐出其伦。大士现身，说福德智慧之法，生其欣乐，坚其志愿，净其心念。教发菩提心，赞见佛，令除世欲；赞闻法，令厌世境；赞观智，令绝世染：除烦恼诤，灭恐怖心之法也。【「应以自在天身得度者，即现自在天身而为说法。】　　此第六应自在天身而为说法也。此天居欲界之顶，有二天王。一者天王，自以未到定力，举动自在，所受用之五欲。自能感动他力变化，为彼受乐，又名他化自在天。二者魔王，世间有大修行人，得禅得定，彼则恐其出于欲境，即来扰乱行人。或有一类之机，慕其自在，妄计涅槃。大士现身，随机施教，而为说法也。【「应以大自在天身得度者，即现大自在天身而为说法。】　　此第七应大自在天身而为说法也。此天居色界之顶，余经称为摩醯首罗者是也。或有人希慕彼天，得大自在，有三目八臂，高覆大千，乐欲求生彼天者。大士即现大自在身，随机说法也。【「应以天大将军身得度者，即现天大将军身而为说法。】　　此第八应天大将军身而为说法也。如韦驮菩萨，即是忉利天王之外臣，为天大将军身也。或复有人，希慕彼身，勤修五戒十善，俾得天身，威武勇耀。大士即现天大将军之相，随机施教，而为说法，以遂其志。使之推邪辅正护法安僧，无不可也。【「应以毗沙门身得度者，即现毗沙门身而为说法。】　　此第九应毗沙门身而为说法也。梵语毗沙门，华言多闻，此北方天王也。此王虽居北天，常护阎浮佛法。昔者南山宗主道宣律师，住终南山，修般舟三昧，九十日昼夜行道，不坐不卧。一日昏倦，身仆阶下，即有神现身于其傍，将师扶护，未曾倾倒。师问：「是谁？」答曰：「北方毗沙门王子张琼也。」师问：「何以至此？」答曰：「以师行道精进，时来护持耳。」只此一事，具见北天护法之意，概可知矣。或有人欣乐此天，大士现身而为说法也。【「应以小王身得度者，即现小王身而为说法。】　　此第十应以小王身而为说法也。小王，即指南阎浮提，大小各国之主，如前朝唐太宗、元太祖，逊清之雍正等，皆是也。或有人慕王身，镇国泽民。大士应现王身，为说治国善政。或说出世正法，化彼了生脱死，断惑证真，俾其超凡入圣，离苦得乐也。【「应以长者身得度者，即现长者身而为说法。】　　此第十一应长者身而为说法也。长者，上致君，下泽民，年高德长。朝廷以爵为长，乡党以年为长，总之以德高为最，所以谓朝廷莫如爵，乡党莫如齿，富世长民莫如德。有人希慕长者者，大士即为现之，应机而施教也。【「应以居士身得度者，即现居士身而为说法。】　　此第十二应居士身而为说法也。富而不贵，清净自居，乃称居士，韬光藏德，寡欲精修之谓也。人有希求此种人者，大士随愿现身，随机施教。令其修持，止恶行善，戒杀放生，渐至精修净业，求生净土之法也。【「应以宰官身得度者，即现宰官身而为说法。】　　此第十三现宰官身而说法也。上自冢宰，下至州县，为主宰者，皆名宰官。有人心希求者，大士以法眼鉴之，有机可化，即便现身，而为说法，随机化导以满其愿也。【「应以婆罗门身得度者，即现婆罗门身而为说法。】　　此第十四应婆罗门身而说法也。梵语婆罗门，华言净行，如我支那国中之黄冠野客，不染世缘，清净修道之类。西竺有四大姓：一曰刹帝利，王种也；二曰婆罗门，道人也；三毗舍，商贾也；四首陀，农夫也。故如婆罗门，是大性之种族也。有人慕此种族，大士即现此类之身，而化度之。【「应以比丘、比丘尼、优婆塞、优婆夷身得度者，即现比丘、比丘尼、优婆塞、优婆夷身而为说法。】　　此第十五现四众身而说法也。梵语比丘，华言乞士，外乞食以养色身，内乞法以资慧命。又云破恶，谓精持净戒，破身口七支之恶。又云怖魔，有人出家，受比丘具足戒法，登坛已后，有地行药叉高声唱言：善哉善哉！空行善神，闻之又唱善哉。展转传至四王，忉利，乃至他化自在天中，魔王闻之，心生惊怖，故称怖魔。尼，女也。优婆，此云近事。塞，男也。夷，女也。此二众求受五戒，亲近三宝，承事供养，植胜福田，云近事也。有人发心，或欣乐出家，求受大戒，或居家修持，求受五戒，大士即随类现身，各成其志也。引证：有一种洱海丛谈善书，载大士有七化。一唐永徽间，化白须老人，戴红莲华冠，披袈裟持钵，入农家乞食等，看本品示现图证。【「应以长者、居士、宰官、婆罗门、妇女身得度者，即现妇女身而为说法。】　　此第十六应妇女身而为说法也。佛不举泛常妇女，须举长者宰官等妇女者，素称富贵学道难，凡大户人家，家规必严，出门非易，又不能随何外游，参访知识，只好在家中供奉菩萨，恭敬礼拜。既有心感，大士必应，是故现同类身，为其说法也。普陀山志：逊清康熙二十八年南巡，将至禾城，忽见老妪，簪红华一朵，独操小舟，直过御舟前，帝问：「何船？」曰：「渔船。」「有鱼否？」曰：「有。」倏不见。悟为大士化身，遂赐帑重兴普陀前后两寺。【「应以童男、童女身得度者，即现童男、童女身而为说法。】　　此第十七应以童男女身而说法也。童男，如华严之善财。童女，如法华之龙女。引证：椒江海门，宋时，有艳女挈篮卖鱼。人竞欲妻之，女曰：余授经，一夕能诵普门品者事之。黎明能者二十，女曰：一身岂能配多夫？请易金刚经，如前期。能者复居半，女又易法华经，期以三日。唯马氏子能之，迎入室，女即死，糜烂立尽，遂送之白云山葬之。他日有一僧，谓访胞妹而来。马子引上山，至墓前。其僧振锡一下，墓棺同开。视之，唯黄金锁子骨存焉。僧曰：「此观世音菩萨，悯汝等以化现耳。」言讫，以杖荷骨，腾空而去。马郎于是住洞修道，后不知所终。至今马郎洞犹存，常有人传说故事。【「应以天、龙、夜叉、乾闼婆、阿修罗、迦楼罗、紧那罗、摩睺罗伽、人非人等身得度者，即皆现之而为说法。】　　此第十八应八部身而为说法也。梵语提婆，华言天。那伽，云龙。天指四王以下诸天众。龙指四海龙王。夜叉义见前。乾闼婆云香阴，以香为食，天帝之乐神也。阿修罗云非天，男丑女艳，有天福，无天德，故以非字简之。迦楼罗云金翅，紧那罗云疑神，天帝之技神也。摩睺罗伽云大腹行，谓蟒蛇神也。以上是八部别众。人非人总指上之八种，或人，如诸天修罗，余皆非人所收。此八部众，皆证法门外护，佛说法时，无时不有。此众亦即佛之外护，常随众也。既有遇佛闻法之善根，何以堕于异类？以是乘急戒缓之故耳。或是此众有厌离心，乐脱其伦，发机感动。大士应同类身而化度之。【「应以执金刚神得度者，即现执金刚神而为说法。】　　此第十九应执金刚神而为说法也。如楞严之金刚藏王诸眷属类，或护咒、护定、护戒，总之护法神也。此众有机感，大士即现身应之。以上三十二应、十九说法已竟。【「无尽意！是观世音菩萨，成就如是功德，以种种形，游诸国土，度脱众生。是故汝等应当一心供养观世音菩萨。是观世音菩萨摩诃萨，于怖畏急难之中，能施无畏，是故此娑婆世界，皆号之为施无畏者。」】　　此结显神用功能，并劝供养，特出别号，为施无畏也。文意谓：此菩萨成就如是功德。如是二字，即逆指上来八难三毒，二求持名，共十四种，名施无畏之功德也。及其三十二应、十九说法，即是以种种形，游诸国土，度脱众生耳。大士有如是等普利于人，以是之故，汝等应当一心供养也。因此菩萨能于怖畏急难之中，能施无畏，是故世间的人，尊崇菩萨德号，名为施无畏也。【无尽意菩萨白佛言：「世尊！我今当供养观世音菩萨。」即解颈众宝珠璎珞，价值百千两金，而以与之，作是言：「仁者！受此法施，珍宝璎珞。」】　　此当机遵命奉供也。向佛慈嘱云，汝等应当一心供养，故当机遵佛慈旨云，我今应当供养。当即向颈上解下庄严之珍珠璎珞，极其贵重，所以云价值百千两金，而供养之。正两手奉献之时，口又说言：「唯愿仁者，受我法施。」经云：「诸供养中，法供养最。」或谓：此明明是物供，何云法供？答曰：到今法华高会，开权显实，废权立实，一色一香，无非中道，即事即理，即物即法，即法即心，心外无法，法外无心，是故物供，即是法供也。【时观世音菩萨不肯受之。】　　此大士默然不受也。大士所以不肯受者，如金刚经云：「菩萨不受福德。」何以故？菩萨所作福德，不应贪著，是故不受耳。须知有三意：一不应贪著不受，二未奉佛敕不受，三施者欠诚不受。以此种供养，非出当机本意，是遵佛命故也。【无尽意菩萨复白观世音菩萨言：「仁者！愍我等故，受此璎珞。」尔时佛告观世音菩萨：「当愍此无尽意菩萨，及四众、天、龙、夜叉、乾闼婆、阿修罗、迦楼罗、紧那罗、摩睺罗伽、人非人等故，受是璎珞！」】　　初一行当机请求，尔时下佛敕愍受。初文意谓：当机见大士不肯纳受，遂觉供意欠诚，是以重伸请求。谓哀愍我等，受斯微供，出一等字，推己及人，具见为众而请求也。次意谓：供者既奉佛敕而献供，受者宜承佛敕而容纳。于是佛即告言当愍，彼为众而施，仁宜为众而受矣。四众，指比丘、比丘尼、优婆塞、优婆夷也。【即时，观世音菩萨，愍诸四众、及于天、龙、人非人等，受其璎珞。分作二分，一分奉释迦牟尼佛，一分奉多宝佛塔。】　　此大士奉敕受供也。彼既奉命而施，我不得不奉敕而受；彼既为众而施，我亦为众而受；乃不受而受，受而不受也。以其受而不受，故遂分证二分，一分奉今佛，一分奉古佛。所作功德，应须回向，此即回因向果。以显古今一际，因果同源也。【「无尽意！观世音菩萨，有如是自在神力，游于娑婆世界！」】　　此佛结答之词也。以上讲长文已竟。以下讲偈颂：【尔时，无尽意菩萨以偈问曰：】　　此句是经家标颂。须知什师所译，此品仅有长文，并无偈颂。此偈是隋氏仁寿，大兴善寺，北天竺沙门，阇那笈多，第三番翻译此经，乃有偈颂。后人见之，移刊于此，以补不足耳。故智者大师别行疏中，并未疏及。梵语祗夜，华言应颂，与长文相应故，即重颂也。梵语伽陀，华言孤起，与直文不甚相应，孤然而起也。重颂，复有广略不同，或直文不足，偈颂伸之，名为广颂，或直文已足，偈颂缩之，名少略颂。复有超追不同，或直说在后，颂说在前，名为超颂，或直说在前，重颂在后，名为追颂。然则印度说法，本有二说：一者贯华说，即偈颂，如此方之诗词也。二者散华说，即长文，如此方之文章也。或三字句、四字句、五字、六字、七字不等，各成句类，称为偈颂，如线贯华，乃为贯华说。凡句读言词，多少不一，结集成篇，称为长文，名散华说。此乃随机乐欲贯散不同，故有二说也。或逗利钝两种机宜，利者一说便了，故但直文足矣；钝者再说方知，是故重而颂出，所以长文后有重颂也。以四句为一偈，此便有廿六偈，不一定是应颂，亦不一定是孤起。可谓祗夜伽陀，杂糅精莹，乃译人语意不同故也。【「世尊妙相具，我今重问彼，佛子何因缘，名为观世音？】　　此第一偈，颂当机启请词也。初句是赞佛相好具足，微妙难思。次三句正请说立名所以也。颂文语意，显然而非什师口气。【具足妙相尊，偈答无尽意：汝听观音行，善应诸方所，弘誓深如海，历劫不思议，侍多千亿佛，发大清净愿。我为汝略说，闻名及见身，心念不空过，能灭诸有苦。】　　从此以下，至偈文尽，俱是答词。初二句经家描意。次十句颂免总难也。前七句显大士弘愿深广，承事佛多，所以积德深厚，功用难思，非言说可能尽，我且为尔略说耳。后二句正颂免苦妙用。闻名者，众生耳闻其名也。见身者，目睹身相也。心念者，心忆念，口称名也。正显大士妙用不可思议，众生无论闻名见身心念，总有不可思议功德。所以云功不浪施，福有攸归，不空过，犹言不虚弃也。末句正颂免难。【假使兴害意，推落大火坑；念彼观音力，火坑变成池。】　　此一偈颂免火难也。颂意谓：或有人兴起恶意，意欲害人，将彼人一把推入大火坑中。彼人一心称念观世音菩萨，仗菩萨威神之力，倏忽之间，变火坑为莲池。魏时，释法智，未出家前，独行泽中，忽遇猛火廷烧。自分必死，唯至心念观世音菩萨。俄而火过，草都烧尽，独智容身地未及。具见菩萨加庇也。【或漂流巨海，龙鱼诸鬼难；念彼观音力，波浪不能没。】　　此颂免水难也。水中有恶类众生，谓毒龙、大鱼，以及恶鬼等。人堕水中，身埋其腹，谁能免得。唯有观世音菩萨，能救护之，人若称名，则波浪自平，水不能没。长文云：即得浅处是也。法苑珠林云：晋时，徐荣，山东琅玡人，尝至东阳。还经定山，由舟人欠习水道，误堕洄洑中，垂欲沉没。荣无复他计，至心呼观音名，须臾，如有数十人齐力牵引者。少顷，涌出洄洑，沿江到岸，得归。【或在须弥峰，为人所推堕；念彼观音力，如日虚空住。或被恶人逐，堕落金刚山；念彼观音力，不能损一毛。】　　此二偈免堕难也。前偈为人所推，后偈恶人所逐。一系住空不堕，一系虽堕不损。二皆念菩萨宏名，仗威神庇护，不可思议。【或值怨贼绕，各执刀加害；念彼观音力，咸即起慈心。】　　此免贼难也。周匝围绕，无非是贼。贼上加一怨字，不但损财，必能害命。自分必死，虽可逃遁，唯一心念观世音菩萨，作死马医耳。不料群贼耳闻大士宏名，顿息恶念，勃然起慈，非唯不害命，而且不劫财。大士威神之力，为何如哉！【或遭王难苦，临刑欲寿终；念彼观音力，刀寻段段坏。】　　此免刑难也。齐书云：孙敬德，防北陲。造观音像，礼敬有年。后为劫贼诬横，上判为死刑。一夕梦僧，教诵观音经千遍。遂依教诵经，至临刑时，恰满千遍。斫之，刀为三段，三换，刀折如初。承相高欢奇之，表请免刑，遂得放归。【或囚禁枷锁，手足被杻械；念彼观音力，释然得解脱。】　　此免囚难也。法苑珠林载：唐董雄，贞观中为大理寺卿，奉佛蔬食。因坐李仙童事，囚狱中。雄专诵普门品，锁自解在地，钩连不开。即告御史张守一验之，错愕良久，又重锁之，以朱字严封而去。雄仍诵经不辍，锁复自解，堕地有声，朱封如故。一时内外闻者，皆惊奇之，同狱罪人，俱获免脱。【咒诅诸毒药，所欲害身者；念彼观音力，还著于本人。】　　此免毒难也。毒药固能害人，恶咒亦能害人。彼被害者，念观音名，毒不能害，反害施毒之本人耳。此种还著理由，复须说明，庶几不为误会。否则，或谤大士，处心偏颇，误招罪戾。须知彼被害人，是善人也。其施毒者，是恶人也。唯善与恶，从来势不两立。彼良善人，设使不念观音，只消不起妄念，但置之不理，毒亦不能害彼，而施毒人，反自害也。譬如以礼送人，人不受礼，其礼还本人自受。害人不成，必自害也。今者，彼被害人，念观音名。仗此观音念力，是以还归著于本人。非观音使之，而还著也。【或遇恶罗刹，毒龙诸鬼等；念彼观音力，时悉不敢害。】　　此免鬼难也。有人倘遇此等鬼怪事情，或持大悲咒，或称观世音，仗大士神力，可无妨害矣。【若恶兽围绕，利牙爪可怖；念彼观音力，疾走无边方。】　　此免兽难也。兽能伤人者，全仗爪牙锋利，人人所以畏之。倘遇著此等恶兽，须记得观世音菩萨，能救苦救难，急须称名，无不疾走。疾，快也，彼恶兽闻大士名，即生恐怖，所以快快远走也。南海慈航云：福建人，姓雷，名法振，烧炭为业。家有一支鸭栏木，纹理精细，欲刻大士像，无暇施刻。一日入山烧炭，荆棘丛中，突出一虎，前来搏振。忽有绰约妇人，当虎叱之，虎伏叩头而去。振拜问姓名，曰身是汝家中鸭栏木耳。忽然不见。振感悟，择吉雕刻，终身持斋礼敬，心欲雕刻形像，尚能如是灵应，况至心称念乎哉！【蚖蛇及蝮蝎，气毒烟火燃；念彼观音力，寻声自回去。】　　此免烟难也。此烟从毒物而出，此等毒类，以毒气伤人，人被害后，由其饱食。或宿冤所追耳。昔有童女，幼随母习诵心经。一夕，被人锁空宅中，女心知必死无疑，但一心诵心经。至夜半，有物从天窗下，光闪如电。女心怯怖，不能诵持全经，但念揭谛揭谛。口忽出光，物欲进而不敢，遂便退去。口光渐大，直射于物，忽闻铿然有声。适巡逻卒经室外过，女叫救命，卒破壁而入，出女而归。次日见室，有一大蟒死矣。【云雷鼓掣电，降雹澍大雨；念彼观音力，应时得消散。】　　此免雹难也。雷鼓掣电，本来常事。唯冰雹若块，大雨倾盆，成灾难也。念大士名，即能消散。图证云：山西蔚州，夏秋间，每雨必有小雹。寺僧每日按时虔诵经咒，名为念苖经。若逢天浓阴，云现凶象，必特为虔诵以止雹，恐坏稼也。【众生被困厄，无量苦逼身；观音妙智力，能救世间苦。】　　此总颂救苦意也。意谓：世间众生，内为烦恼火烧，外为境缘交迫，内外困厄，如居牢狱，度日如年，如在煎熬盘里，种种诸苦，逼迫身心。若能念大士名，或诵大悲咒，以诵念之功，感动大士，以不可思议智慧之力，慧光触之，如灯破闇，一切诸苦无不灭除也。【具足神通力，广修智方便，十方诸国土，无刹不现身。】　　此以四句，赅括三十二应，十九说法，无遗矣，即所谓略颂也。以长文中，随类应身，所以能随类应身者，即此谓具足神通之力故也。大士神通校余不同，此名无记化化通，化而复化，化化无尽，设使极微尘数众生，有机感之，皆能遍应，所以称为普门大士，并非虚辞。所以能随机施教者，以其广修权实二智故也。此中智，指实智；方便，即权智也。实智冥理鉴机，权智称机施教，丝毫不乱，故能有感则应，无机不度。既称十方国土，奚止娑婆一界，凡有机处，即无不圆应，所以云无刹不现也。若约竖而言，不啻凡圣同居一土，即方便有余，实报庄严，亦随处应现。前文所谓：应以辟支身者，即方便土也；应以佛身者，即实报土也。而所以不言应菩萨身者，其本是菩萨身，故不复言也。【种种诸恶趣，地狱鬼畜生，生老病死苦，以渐悉令灭。】　　此特别显救苦德也。首句是总，摄得修罗。次句是别，列三恶道。三句是苦，非但恶趣，即吾侪人道，所不能免。无论是何道众生，只消记得大士慈悲，或常称名，或时礼敬观世音者，终能灭苦。猛力精进者顿灭，因循怠缓者渐灭，故曰以渐悉灭也。【真观清净观，广大智慧观，悲观及慈观，常愿常瞻仰。】　　此颂出五观，以显二利德也。此偈即是伽陀，孤然而起。前三观，显自利德。第一观，是真空观。谓观一切法，当体即空，缘生无性，泯一切法也。以智冥理，无法当情，故名谓真。第二观，是妙有观。谓观一切法，非有而有，其相若幻。可以方便随缘，居尘不染，故称清净。第三观，指事理无碍之圆中观。谓法界海会照之，五蕴之色心，与真空之妙体，不即不离，不一不异，了无二相，称性无边，故曰广大，后二观显利他德。悲是同体大悲，无苦不拔也。慈是无缘大慈，无乐不与也。末句是佛嘱众生，应当常愿大士，慈悲与拔，常瞻大士，妙相庄严，俾我得以常时亲觐，礼拜供养也。【无垢清净光，慧日破诸暗，能伏灾风火，普明照世间。】　　此颂化凶为吉，转祸成祥之意，亦孤起也。言大士三惑净尽，故云无垢。所谓尘去镜明，净极光通。故其智慧，犹如赫日。能消诸闇，故称为破。破闇即消灾义。设使水火风之三灾，若大劫到来，是众生同分业感，大士亦莫可如何，若以个人之小三灾，称大士名，必能消解。如日丽天，普照四洲，大士之慧日，不其然乎！故曰普明照世间，即照三土之世间也。【悲体戒雷震，慈意妙大云，澍甘露法雨，灭除烦恼焰。】　　此颂大士三轮不思议力，亦伽陀也。初句指身业神通轮，大士法身，以戒结成，从体施悲故称悲体，以神通骇动，故如雷震。次句指意业记心轮，大士之用意不可思议，故称为妙，从意起慈，盖覆众生，如大云也。三句指口业正教轮，应机施教，犹天澍雨，众生受润获益，如沾甘露，所以云灭除烦恼焰也。【诤讼经官处，怖畏军阵中；念彼观音力，众怨悉退散。】　　此免涉讼并军阵难也。宋吴越王钱镠，起自草野，誓奠东南，犹豫未决。夜梦一妇人谓曰：「汝慈悲不杀人，将藩翰一方，中原天子五易，汝之疆土自若，子孙绵远，封侯拜相，廿余年后，当觅我于天竺山中。」镠自是所向无前，屡有神助。故书之于册，昭示子孙，世世崇祀。【妙音观世音，梵音海潮音，胜彼世间音，是故须常念。念念勿生疑，观世音净圣，于苦恼死厄，能为作依怙。】　　此二偈结显大士宏名。所以建立观世音名者，以具此五音，是故念一名，堪与彼六十二亿恒河沙菩萨名，等无有异也。妙指音之体，体具三千性相，百界千如也。观世指音之用，用具恒沙称性功能也，用就体施，体既具三千性相，用亦如是。梵，清净无染也。海潮，应机不失，如海之潮，不失其时也。事随理遍，如金乌照万里之程；用就体施，犹玉兔摄千江之月；具斯诸德，故能胜彼世间六十二亿恒河沙菩萨之音。是故众生，有志出苦，应须常念，幸勿忽诸，此前偈意也。次偈劝信。意谓：众生业重障深，往往因疑害信，中途退堕，不肯老实持诵，未能究竟澈法底源，所以道业不成，依然轮转生死。佛所以教众生念念念去，勿得一念生疑。须知大士是古佛再来之大圣，三惑净尽，寸丝不留。故能为苦恼众生，当死厄之时，用大无畏精神，施无畏惧。如父如母，故云作依怙也。传云：无父何依，无母何怙。故知观世音菩萨，真众生之大慈父、大悲母也！【具一切功德，慈眼视众生，福聚海无量，是故应顶礼。」】　　此最后一偈，劝众生须常顶礼也。意谓：大士既具足无量功德，如不肯以慈悲之眼，分视众生，众生虽常礼敬，感应之道难交，求亦不易。既肯用慈眼常视众生，求之则易。况且大士福德，无量劫来之所积聚，其高大若须弥，深广如大海。是故众生敬之礼之，而所获功德，则无穷无尽也矣。讲偈已竟。【尔时，持地菩萨，即从座起，前白佛言：「世尊！若有众生，闻是观世音菩萨品，自在之业，普门示现，神通力者，当知是人，功德不少。」】　　此菩萨是法会之证明人，亦可称为影响众也。按首楞严经第五卷，菩萨自陈修证圆通。谓多劫多生平填道路，未登圣品。后值毗舍浮如来，开示于我，佛言：「善男子！当平心地，则世界地一切皆平。」我于尔时，闻佛开示，一言之下，心地开通，烦恼脱落，即证阿罗汉果。今日于法华会上，闻说普门品竟，遂起座，证明闻经功德也。言自在之业者，即指十四无畏、免八难、满二求等，均不思议自在之业用也。普门示现神通，指三十二应、十九说法，皆不思议之神力也。倘有人闻此一品经，从始至终，一概圆成，所得功德，无量无边，不可称量，故云不少耳。【佛说是普门品时，众中八万四千众生，皆发无等等阿耨多罗三藐三菩提心。】　　此经家显益之结文也。要知闻经功德，请观法会受益之众。佛说此品已竟，众中受益众生，但指初发心人，有八万四千之多。此辈所发之心，名无等等阿耨多罗三藐三菩提者，此梵语也，若翻之为华言，阿云无，耨多罗云上，三云正，藐云等，菩提云觉，即无上正等正觉心也。上加无等等三字，即显余心无与等，唯此心能等余心也。此心名无上正等正觉者，有何意义呢？须知发此心者，是发成佛之心也。此心一发，不但能超六凡众生，并能超出阿罗汉、辟支佛、诸大菩萨以上，故称之为无上也。何以见得呢？谓六凡众生之心，直是谓之不觉，纵使有时觉悟，犹是妄觉，而非真觉，虽有发心修行，无非邪觉，而非正觉。唯阿罗汉、辟支佛、二乘圣人，可称正觉。二乘圣人，虽云正觉，但期自度，无度人心，心不平等，但有正觉心，而无平等心，故不得称正等。且菩萨，虽肯自利利人，其心可谓正等矣，乃称有上士，不得称为无上士，唯佛一人，可称无上士。故今闻经人所发之心，是决定成佛心，乃称为无上正等正觉心也。譬如须弥，高出一切诸世界上，出余七金铁围等山，皆所不及，即无等意也。而又言等者，唯须弥，能等一切诸大山王，以须弥虽高，不自谓高，对于诸山，依然称等。发此心人，亦复如是。虽发无上正等正觉之心，并不自高自大，见人愈形一团和气，遇境逢缘，卑牧自居，故能等于一切人也。讲全品文竟。　　又复应知，大士因地，自从证得自受用三昧以后，而无生无灭不变不迁之心，随处现前，常居平贴贴地。自心无难，故能免众生之难，若自救不暇，安能救众生乎？世间水火风贼刀兵等灾，三种感召不同。一者果报，唯在人间。二者恶业，唯在欲界。三者烦恼。水火风贼刀兵之事，贼唯人间，刀兵至忉利，火至初禅，水至二禅，风至三禅。若论于理，俱通至于九界也。大士对于果报，早已远离，故能免众生果报之难。业因久已空空，烦恼净尽无余，故能游诸国土，度脱众生。要知境缘无好丑，好丑生于心，一切境界，皆是唯心所现，唯业所感，心能造业，心能转业。众生不觉，以为苦从外来，殊不知自业所招，自心所现也。是以设有苦境当情，既觉自心所现，自然不怨天，不尤人，放下妄心，提起正念，一心称念观世音菩萨名号。内则自心清净，外能感动观世音菩萨神力救护，所谓心能造善业，即能转恶业。譬如水清月现，镜明像临，感应之道，亦如是而已矣。　　　　跋　　民国己巳夏，予应吉林哈尔滨传戒之请。适是夏，南北两方之酷暑，炎蒸之热度，迥异常年。身居哈地，如入清凉境，内心甚快。然接弟子圣莲函，乞予多延一月以避暑气，始信传言不我欺也。至立秋后始敢言旋。爰以归途，道经大连，承施省之老居士愍我年颓，怜我神疲，留寓休养，以疏其劳。荷蒙潘老维摩对凫公，年逾佛寿，返老还童，宏法忱殷。度生念切，始而请饭香积，继则请法毗耶，车驾频来，殷勤三劝，待遇殷殷，辞不容已，乞讲普门品以结法缘。且斯品也，是其大公子馨航先生十年来之日课，甚至世务纷繁，所定课程每日二遍，一天不间，大似劫外优昙，真属难得。当时随侍尊翁，请转法轮，予乃心怀耿耿，窃思宏法利生，本衲僧应尽义务，遂首肯之，藉斯以作避暑之娱。此议既成，施老曰：「此地向乏讲经机会，今赖吾师以开风气，惟南北语音迥殊，恐听者未甚明晰，获益者微，请先出讲羲，俾彼目睹耳闻，易于入耳，获益者较多，吾师以为然乎？」予即唯然印可。及至举笔，见单行本上有全经之题，宜循序趋进。惜施寓中苦无经书参考，并无余方可以借镜，事弗获已，乃将四十年前宿习陈言蕴于识田之间逐渐搬运，竭尽精思，先讲经题以提全经纲要，次讲品目揭示大士因地修证功夫，后讲译人撮略三藏历史，俾知三藏是七佛以来之译师再来人也，然后随文销释，融古人之言为己资料，完全不是胸臆之谈。所引证事纯向大士本迹灵感颂中录出，经五日始脱稿，适值佛欢喜日。四明观宗寺释谛闲跋于大连施公寓宅之东窗时年七十有二。
