　　　　弘一法师论地藏菩萨（之一）　　　　地藏菩萨圣德大观　　　　地藏菩萨圣德大观序　　　　永宁大华严寺沙门弘一演音敬撰　　后二十一年岁次壬申九月，余居峙山。上海李圆净居士来书，谓将助编九华山志，属为供其资料。自惟剃染已来，至心归依地藏菩萨十又五载，受恩最厚。久欲辑录教迹，流传于世，赞扬圣德而报深恩。今其时矣。后二月，云游南闽，住万寿岩。乃从事辑录，都为一卷，题曰地藏菩萨圣德大观。将付书局别以刊布，并贡诸圆净居士备采择焉。　　近代缁素赞述菩萨化迹等书，已有数帙。然其取材，多据本愿一经。今则遍探大藏并及诸家撰述。前详言者今略指之，如本愿大旨及九华垂迹等是也。前阙遗者今补集之，如余诸文等是也。惟所憾者。余于十数年来，凡菩萨化迹见于大藏及诸家撰述虽复留意，未尝剿录。今以疾遽属稿，不获遍检，唯就其忆及者略集一卷。未免有所遗忘耳。　　大分十章：　　第一章，译名辨异。以诸经传译地藏名号，文字小有增减不同。今为列举，示其差别。　　第二章，十轮经大旨。提挈经义，录写较详。序品赞地藏菩萨功德之文，录者尤繁。惟愿见闻皆大欢喜，同生深信，至心归依。　　第三章，占察经大旨，亦详录之。　　第四章，本愿经大旨。唯依阅藏知津，录写纲要。并录付嘱经文二节，以示我等今日得受化度之因。　　第五章，法身赞及仪轨大旨，并灭定业真言。　　第六章，他经流传。　　第七章，诸家章疏。　　第八章，诸家忏仪。　　第九章，诸家赞述。灵峰赞地藏菩萨别集，录其原文有十之九，共涉十纸。可见蕅益大师一生，铭心沥血，归信赞扬之迹。惟冀后之学者，承斯遗范，精进修持，绍隆而光大焉。　　第十章，问答遣疑。唯有四问。当不止此，且从阙略也。　　录写之时，亦以仓卒不及详斟，故其布列形式高下未能尽善。具录全文者低二格写，撮录原文大意及引文片段者皆顶格写，微示区别。惟录写经文而低二格，非是尊经之道，良用悚惧，未能释怀。而又别无善法可以变易。且俟当来，重复辑录，假以岁月，审慎斟定，或可无大过耳。　　是稿成就前二日。卢世侯居士割指滴血，绘地藏菩萨圣像一尊，捧奉入山。胜缘巧值，诚不思议。谨以写影，冠于卷首。卢居士，一字虬儿。善绘画。随侍老父，旅居思明。天性醇厚，事两亲以孝闻。殆亦多生已来，常受地藏菩萨教化者耶。　　┌────────────────────────┐　　│申十二月二十六日，辑写既竟，悲欣交集。敬挈摭蕅益│　　│　　　大师续持回向偈中四偈，而为发愿回向。　　　│　　│我誓以身心，奉上地藏主。随于刹尘劫，永处众苦中。│　　│普代众生苦，令得先成佛。劫石或可移，此愿终不改。│　　│我所修福业，忏悔发宏愿。种种胜善根，体性同法界。│　　│一一皆回向，普施诸含识。悉愿证真常，同归寂光土。│　　└────────────────────────┘　　　　地藏菩萨圣德大观　　　　永宁大华严寺沙门弘一演音敬撰　　　　第一章　译名辩异　　梵名乞叉底檗沙，此云地藏。而诸经译传，亦有增文，列举如下：　　地藏菩萨，此为诸经论通译之名。地藏之义，如明蕅益大师占察善恶业报经疏广释。　　大地藏菩萨，出晋译大方广佛华严经入法界品。　　持地藏菩萨，出西秦译佛说罗摩伽经，即是入法界品。　　地藏王菩萨，出唐译大乘本生心地观经。清来舟释云：主执幽冥，随愿自在，故尊为王。然王义甚广，此释未能尽也。　　　　第二章　十轮经大旨　　以下三章大旨，皆依明蕅益大师阅藏知津文而增减之。　　此经共有两译。　　佛说大方广十轮经，八卷，出北凉录失译人名，与后同本，而文缺略。　　大乘大集地藏十轮经，十卷，唐玄奘译，今依此本，略录大旨。　　是经执笔译文者为大乘昉师，并撰序文冠于经首。师谓十轮经者，则此土末法之教也。何以明之？佛以末法恶时，去圣寖远。败根比之坏器，空见借喻生盲，沉醉五欲类石田之不苗，放肆十恶似臭身之垢秽。故此经能濯臭身，开盲目，陶坏器，沃石田。观此数言，可以略知是经所被之机矣。　　序品第一：　　佛在佉罗帝耶山。南方云来，雨诸供养，演诸法声。众会手中，各各现如意珠，雨宝放光，见十方土。又见身各地界增强，坚重难举。有天帝释，名无垢生，以颂问佛。佛为广叹地藏菩萨功德。文云：　　尔时世尊告无垢生帝释曰：汝等当知。有菩萨摩诃萨，名曰地藏。已于无量无数大劫，五浊恶时，无佛世界，成熟有情。今与八十百千那庾多频跋罗菩萨俱。为欲来此礼敬亲近供养我故，观大集会生随喜故。并诸眷属，作声闻像，将来至此。以神通力，现是变化。　　是地藏菩萨摩诃萨，有无量无数不可思议殊胜功德之所庄严，一切世间声闻独觉所不能测。此大菩萨，是诸微妙功德伏藏；是诸解脱珍宝出处；是诸菩萨明净眼目；是趣涅槃商人导首；如如意珠雨众财宝，随所希求皆令满足；譬诸商人所采宝渚；是能生长善根良田；是能盛贮解脱乐器；是出妙宝功德贤瓶；照行善者，犹如朗日；照失道者，犹如明炬；除烦恼热，如月清凉；如无足者，所得车乘；如远涉者，所备资粮；如迷方者，所逢示导；如狂乱者，所服妙药；如疾病者，所遇良医；如羸老者，所凭几杖；如疲倦者，所止床座；度四流者，为作桥梁；趣彼岸者，为作船筏；是三善根殊胜果报；是三善本所引等流；常行惠施，如轮恒转；持戒坚固，如妙高山；精进难坏，如金刚宝；安忍不动，犹如大地；静虑深密，犹如秘藏；等至严丽，如妙花鬘；智慧深广，犹如大海；无所染著，譬太虚空；妙果近因，如众花叶；伏诸外道，如师子王；降诸天魔，如大龙象；斩烦恼贼，犹如神剑；厌诸諠杂，如独觉乘；洗烦恼垢，如清净水；能除臭秽，如疾飘风；断众结缚，如利刀剑；护诸怖畏，如亲如友；防诸怨敌，如堑如城；救诸危难，犹如父母；藏诸怯劣，犹若丛林；如夏远行，所投大树；与热渴者，作清冷水；与饥乏者，作诸甘果；为露形者，作诸衣服；为热乏者，作大密云；为贫匮者，作如意宝；为恐惧者，作所归依；为诸稼穑，作甘泽雨；为诸浊水，作月爱珠；令诸有情，善根不坏；现妙境界，令众欣悦；劝发有情，增上惭愧；求福慧者，令具庄严；能除烦恼，如吐下药；能摄乱心，如等持境；辩才无滞，如水激轮；摄事系心，如观妙色；安忍坚住，如妙高山；总持深广，犹如大海；神足无碍，譬如虚空；灭除一切惑障习气，犹如烈日销释轻冰；常游静虑无色正道；一切智智妙宝洲渚；能无功用，转大法轮。善男子！是地藏菩萨摩诃萨，具如是等无量无数不可思议殊胜功德。与诸眷属欲来至此，先现如是神通之相。　　菩萨寻与无量眷属，现声闻像，来礼佛足，赞叹供养。　　彿复因好疑问菩萨问，广述地藏菩萨无量功德。文云：　　佛言：谛听。善思念之。吾当为汝略说少分。如是大士，成就无量不可思议殊胜功德。已能安住首楞伽摩胜三摩地，善能悟入如来境界，已得最胜无生法忍，于诸佛法已得自在，已能堪忍一切智位，已能超度一切智海，已能安住师子奋迅幢三摩地，善能登上一切智山，已能摧伏外道邪论；为欲成熟一切有情，所在佛国悉皆止住；如是大士，随所止住诸佛国土，随所安住诸三摩地，发起无量殊胜功德，成熟无量所化有情。　　以下广说地藏菩萨入种种定，由此定力，令彼有情利益安乐。今举其概，列表如下。　　　┌─皆悉同见诸三摩地所行境界；　　　├─随其所应，能以无量上妙供具，恭敬供养诸佛世尊；　　　├─皆悉同见诸欲境界无量过患，心得清净；　　　├─皆得具足增上惭愧，离诸恶法，心无忘失；　　　├─皆得善巧天眼智通等，了达此世他世因果；　　　├─皆离一切愁忧昏昧；　　　├─皆得具足神通善巧；　令┐├─普见十方诸佛国土；　彼│├─舍邪归正，归依三宝；　佛│├─皆悉远离后世恐怖，得法安慰；　土┼┼─随念皆得饮食充足；　一│├─无不皆得增上力势，离诸病苦；　切│├─随乐皆得床座敷具衣服宝饰，诸资身具无所乏少，殊妙端严甚可爱乐；　有│├─身心勇健，远离一切怨憎系缚，和顺欢娱，爱乐具足，施戒安忍，勇猛　情┘│　精进，心无散乱，成就智慧；　　　├─皆受无量胜妙欢喜；　　　├─得无碍智，能修种种清净事业；　　　├─皆得诸根具足无缺，常乐远离，其心寂静；　　　├─皆深呵厌自恶业过，咸善护持十善业道生天要路；　　　├─皆悉发起慈心悲心，无怨害心，普平等心，更相利益安乐之心；　　　└─离诸斗诤；疾疫饥馑，非时风雨，苦涩辛酸，诸恶色触，悉皆消灭。　　　┌─所有一切小轮围山大轮围山苏迷卢山及诸余山，溪涧沟壑，瓦砾毒刺，　令┐│　诸秽草木，皆悉不现；所有一切众邪蛊毒，诸恶虫兽，灾横疫疠，昏暗　彼││　尘垢，不净臭秽，悉皆销灭；地平如掌，种种嘉祥自然涌现，清净殊胜　佛├┤　，众相庄严；　土┘├─一切魔王及诸眷属，皆悉惊怖，归依三宝；　　　├─一切大地众宝合成；一切过患皆悉远离；种种宝树衣树器树诸璎珞树花　　　└　树果树诸音乐树，无量乐具，周遍庄严。　　以下又广说有能至心称名念诵归敬供养地藏菩萨摩诃萨者，所获种种利益安乐。文云：　　随所在处，若诸有情，种种希求，忧苦逼切。有能至心称名念诵归敬供养地藏菩萨摩诃萨者，一切皆得如法所求，离诸忧苦；随其所应，安置生天涅槃之道。　　随所在处，若诸有情，饥渴所逼。有能至心称名念诵归敬供养地藏菩萨摩诃萨者，一切皆得如法所求，饮食充足；随其所应，安置生天涅槃之道。　　随所在处，若诸有情，乏少种种衣服宝饰医药床敷及诸资具。有能至心称名念诵归敬供养地藏菩萨摩诃萨者，一切皆得如法所求，衣服宝饰医药床敷及诸资具无不备足；随其所应，安置生天涅槃之道。　　随所在处，若诸有情，爱乐别离，怨憎合会。有能至心称名念诵归敬供养地藏菩萨摩诃萨者，一切皆得爱乐合会，怨憎别离；随其所应，安置生天涅槃之道。　　随所在处，若诸有情，身心忧苦，众病所恼。有能至心称名念诵归敬供养地藏菩萨摩诃萨者，一切皆得身心安隐，众病除愈；随其所应，安置生天涅槃之道。　　随所在处，若诸有情，互相乖违，兴诸斗诤。有能至心称名念诵归敬供养地藏菩萨摩诃萨者，一切皆得舍毒害心，共相和穆，欢喜忍受，展转悔愧，慈心相向；随其所应，安置生天涅槃之道。　　随所在处，若诸有情，闭在牢狱，杻械枷锁检系其身，具受众苦。有能至心称名念诵归敬供养地藏菩萨摩诃萨者，一切皆得解脱牢狱杻械枷锁，自在欢乐；随其所应，安置生天涅槃之道。　　随所在处，若诸有情，应被囚执，鞭挞拷楚，临当被害。有能至心称名念诵归敬供养地藏菩萨摩诃萨者，一切皆得免离囚执鞭挞加害；随其所应，安置生天涅槃之道。　　随所在处，若诸有情，身心疲倦，气力羸惙。有能至心称名念诵归敬供养地藏菩萨摩诃萨者，一切皆得身心畅适，气力强盛；随其所应，安置生天涅槃之道。　　随所在处，若诸有情，诸根不具，随有损坏。有能至心称名念诵归敬供养地藏菩萨摩诃萨者，一切皆得诸根具足，无有损坏；随其所应，安置生天涅槃之道。　　随所在处，若诸有情，颠狂心乱，鬼魅所著。有能至心称名念诵归敬供养地藏菩萨摩诃萨者，一切皆得心无狂乱，离诸扰恼；随其所应，安置生天涅槃之道。　　随所在处，若诸有情，贪欲、嗔恚、愚痴、忿恨、悭嫉、憍慢、恶见、睡眠、放逸、疑等皆悉炽盛，恼乱身心常不安乐。有能至心称名念诵归敬供养地藏菩萨摩诃萨者，一切皆得离贪欲等，身心安乐；随其所应，安置生天涅槃之道。　　随所在处，若诸有情，为火所焚，为水所溺，为风所飘，或于山岩崖岸树舍颠坠堕落，其心慞惶。有能至心称名念诵归敬供养地藏菩萨摩诃萨者，一切皆得离诸危难，安隐无损；随其所应，安置生天涅槃之道。　　随所在处，若诸有情，为诸毒蛇毒虫所螫，或被种种毒药所中。有能至心称名念诵归敬供养地藏菩萨摩诃萨者，一切皆得离诸恼害；随其所应，安置生天涅槃之道。　　随所在处，若诸有情，恶鬼所持，成诸疟病，或日日发或隔日发或三四日而一发者。或令狂乱，身心颤掉，迷闷失念，无所了知。有能至心称名念诵归敬供养地藏菩萨摩诃萨者，一切皆得解脱无畏，身心安适；随其所应，安置生天涅槃之道。　　随所在处，若诸有情，为诸药叉、罗刹、饿鬼、毕舍遮鬼、布怛那鬼、鸠畔茶鬼、羯吒布怛那鬼、吸精气鬼，及诸虎狼师子恶兽，蛊毒厌祷诸恶咒术，怨贼军阵，及余种种诸怖畏事之所缠绕。身心慞惶，惧失身命，恶死贪生，厌苦求乐。有能至心称名念诵归敬供养地藏菩萨摩诃萨者，一切皆得离诸布畏，保全身命；随其所应，安置生天涅槃之道。　　随所在处，若诸有情，或为多闻，或为净信，或为净戒，或为静虑，或为神通，或为般若，或为解脱，或为妙色，或为妙声，或为妙香，或为妙味，或为妙触，或为利养，或为名闻，或为功德，或为工巧，或为花果，或为树林，或为床座，或为敷具，或为道路，或为财谷，或为医药，或为舍宅，或为仆使，或为彩色，或为甘雨，或为求水，或为稼穑，或为扇拂，或为凉风，或为求火，或为车乘，或为男女，或为方便，或为修福，或为温暖，或为清凉，或为忆念，或为种种世出世间诸利乐事。于追求时，为诸忧苦之所逼切。有能至心称名念诵归敬供养地藏菩萨摩诃萨者，此善男子功德妙定威神力故，令彼一切皆离忧苦，意愿满足；随其所应，安置生天涅槃之道。　　随所在处，若诸有情，以诸种子植于荒田或熟田中，若勤营务或不营务。有能至心称名念诵归敬供养地藏菩萨摩诃萨者，此善男子功德妙定威神力故，令彼一切果实丰稔，所以者何？此善男子曾过无量无数大劫，于过数量佛世尊所发大精进坚固誓愿；由此愿力，为欲成熟诸有情故，常普任持一切大地，常普任持一切种子，常普令彼一切有情随意受用；此善男子威神力故，能令大地一切草木根须芽茎枝叶花果皆悉生长，药谷苗稼花果茂实成熟润泽香洁软美。　　随所在处，若诸有情，贪嗔痴等皆猛利故，造作杀生、或不与取、或欲邪行、或虚诳语、或粗恶语、或离间语、或杂秽语、或贪、或嗔、或复邪见、十恶业道。有能至心称名念诵归敬供养地藏菩萨摩诃萨者，一切烦恼悉皆销灭，远离十恶，成就十善，于诸众生起慈悲心及利益心。　　此善男子成就如是功德妙定威神之力，勇猛精进，于一食顷，能于无量无数佛土，一一土中以一食顷皆能度脱无量无数殑伽沙等所化有情，令离众苦皆得安乐；随其所应，安置生天涅槃之道。　　佛复广说地藏菩萨现种种身，于十方界，为诸有情如应说法。文云：　　或时现作大梵王身，为诸有情如应说法；或复现作大自在天身，或作欲界他化自在天身，或作乐变化天身，或作睹史多天身，或作夜摩天身，或作帝释天身，或作四大王天身，或作佛身，或作菩萨身，或作独觉身，或作声闻身，或作转轮王身，或作刹帝利身，或作婆罗门身，或作筏舍身，或作戌达罗身，或作丈夫身，或作妇女身，或作童男身，或作童女身，或作健达缚身，或作阿素洛身，或作紧捺洛身，或作莫呼洛伽身，或作龙身，或作药叉身，或作罗刹身，或作鸠畔茶身，或作毕舍遮身，或作饿鬼身，或作布怛那身，或作羯吒布怛那身，或作奥阇诃洛鬼身，或作师子身，或作香象身，或作马身，或作牛身，或作种种禽兽之身，或作剡魔王身，或作地狱卒身，或作地狱诸有情身，现作如是等无量无数异类之身，为诸有情如应说法；随其所应，安置三乘不退转位。　　佛复较量，至心归依称名念诵礼拜供养地藏菩萨，求诸所愿，最为殊胜。文云：　　假使有人，于其弥勒及妙吉祥并观自在、普贤之类而为上首，殑伽沙等诸大菩萨摩诃萨所，于百劫中，至心归依称名念诵礼拜供养，求诸所愿。不如有人，于一食顷，至心归依称名念诵礼拜供养地藏菩萨，求诸所愿速得满足。所以者何？地藏菩萨利益安乐一切有情，令诸有情所愿满足。如如意宝，亦如伏藏。如是大士，为欲成熟诸有情故，久修坚固大愿大悲，勇猛精进过诸菩萨。是故汝等应当供养。　　佛既广述地藏菩萨不可思议诸功德已，众会兴供。文云：　　尔时十方诸来大众一切菩萨摩诃萨及诸声闻天人药叉健达缚等，皆从座起，随力所能，各持种种金银等屑众宝花香，奉散地藏菩萨摩诃萨；复持种种上妙衣服末尼宝珠真珠花鬘真珠璎珞金银宝缕幢幡盖等，奉上地藏菩萨摩诃萨；复以无量上妙音乐种种赞颂，恭敬供养地藏菩萨。　　众会既兴供已。地藏菩萨转供世尊，兼说神咒利益一切。　　以上悉为序品第一大旨。此品之文，多赞地藏菩萨功德。故挈录较繁。以下诸品，多从略录。　　十轮品第二：　　地藏菩萨问佛，云何于五浊世能转佛轮。佛答由本愿力，成就十种佛轮，能居此土。即十力也。一一喻如转轮圣王。　　无依行品第三：　　尔时会中有大梵天，名曰天藏。问佛禅定读诵营福等。佛言二种十无依行，若修定者随有一行，终不能成诸三摩地。世尊复赞修定行者，应受释梵护世四王转轮王等赞叹礼拜恭敬承事，奉施百千那庾多供。及说偈颂。文云：　　修定能断惑，余业所不能。故修定为尊，智者应供养。　　次明出家破戒，犹能生人十种殊胜思惟，国王大臣不宜非理辱害。　　次明五无间罪，四根本罪，谤正法及疑三宝罪，名为极重大罪恶业无依行法，皆非佛之弟子。宜极护持四根本戒。　　次因尊者优波离问，未来世有恶行苾刍，云何方便呵举驱摈及以治罚。佛具答之。　　次因地藏菩萨愿救末世，为说末世有十恶轮。谓国王宰官等护恶苾刍，恼害净众，即名为旃荼罗。乃至破戒无戒不应辱害，引古罗刹醉象敬重袈裟为证。若能远离十恶轮者，则得十法增长，离二十过。　　天藏复说护国不退轮心神咒。　　有依行品第四：　　金刚藏菩萨问。既言破戒非佛弟子，云何不许辱害。又他经处处独赞大乘，今经云何说三乘法，悉皆不许隐没。佛答十种有情，难得人身。复有十种无依行法差别，有四种僧及四沙门。是故破戒虽非佛子，不应受供。犹有圣贤幢相，不得辱害。三乘并是如来度生方便，虽修大乘不得废二。　　次示十有依行，三乘所共。复有十有依行，独觉大乘所共。　　次复广示大乘无尘垢行轮，无取行轮。随众生根说三乘法。戒净慈悲安乐一切，乃名大乘。　　忏悔品第五：　　众会闻法，各忏先罪。佛为说十种法，能令菩萨获得无罪正路法忍。　　次明已得法忍，许处王位。或行十善，或信三宝，亦可为王。否则决当堕落。　　善业道品第六：　　金刚藏菩萨复问，云何于三乘人法得无过失，乃至菩提行愿心无厌足。佛答十善业道即菩萨十轮，广说因果利益。以下又复斥非劝修。文云：　　是故善男子！若不真实希求如是十善业道所证佛果，及不真实下至守护一善业道。乃至命终，而自称言，我是真实行大乘者，我求无上正等菩提。当知如是补特伽罗，是极虚诈，是大妄语，对十方界佛世尊前诳惑世间，无惭无愧，说空断见，诱诳愚痴。身坏命终，堕诸恶趣。　　善男子！若但言说及但听闻，不由修行十善业道，能得菩提般涅槃者。于一劫中，或一念顷，可令十方一切佛土地界微尘算数众生皆登正觉，入般涅槃。然无是事。所以者何？十善业道是大乘本，是菩提因，是证涅槃坚固梯蹬。　　善男子！若但发心发誓愿力，不由修行十善业道，能得菩提般涅槃者。于一劫中，或一念顷，可令十方一切佛土地界微尘算数众生皆登正觉，入般涅槃。然无是事。所以者何？十善业道是世出世殊胜果报功德根本。　　善男子！若不修行十善业道，设经十方一切佛土微尘数劫，自号大乘，或说或听或但发心或发誓愿，终不能证菩提涅槃，亦不令他脱生死苦。善男子！要由修行十善业道，世间方有诸刹帝利婆罗门等大富贵族。四天王天乃至非想非非想处，或声闻乘或独觉乘乃至无上正等菩提，皆由修行十善业道品类差别。　　是故善男子！若欲速满无上正等菩提愿者，当修如是十善业道以自庄严。非住十恶不律仪者，能满如是无上正等菩提大愿。若求速悟大乘境界，速证无上正等菩提，速满一切善法愿者，先应护持十善业道。所以者何？十善业道是能安立一切善法功德根本，是世出世胜果报因。是故应修十善业道。　　福田相品第七：　　复明菩萨十财施大甲胄轮，十法施大甲胄轮，净戒大甲胄轮，安忍大甲胄轮，精进大甲胄轮，静虑大甲胄轮，般若及善巧方便大甲胄轮，大慈大甲胄轮，大悲大甲胄轮，坚固大忍大甲胄轮。故为一切声闻独觉作大福田。　　获益嘱累品第八：　　众各获益无量。佛以此法付嘱虚空藏菩萨。文云：　　善男子！吾今持此地藏十轮大记法门付嘱汝手。汝当受持广令流布。若诸众生于此法门，有能读诵思惟其义，为他解说住正行者。汝当为彼守护十法，令于长夜利益安乐。一者为彼守护一切财位，令无损乏；二者为彼守护一切怨敌，令不侵害；三者为彼守护，令舍一切邪见邪归十恶业道；四者为彼守护，令免一切身语谪罚；五者为彼守护，遮断一切谤毁轻弄；六者为彼守护，令于一切轨范尸罗皆得无犯；七者为彼守护，令悉除灭一切非人、四大乖反、非时老病；八者为彼守护，不遭一切非时非理灾横夭殁；九者为彼守护，命欲终时，得见一切诸佛色像；十者为彼守护，令其终后，往生善趣，利益安乐。善男子！若诸有情，于此法门，有能读诵思惟其义，为他解说，住正行者。汝当为彼勤加守护如是十法，令于长夜利益安乐。　　附：地藏菩萨陀罗尼，一卷，唐慧琳译，载一切经音义卷第十八中。即是十轮经序品陀罗尼别译本。　　唐慧琳法师云：地藏菩萨陀罗尼，经中本为是古译。或有音旨不切，用字乖僻。今有自受持梵本，因修音义，依文再译。识梵文者，请校勘前后二译，方知疏密。　　案：此陀罗尼先后共三译。一载北凉录十轮经序品中，二载唐译十轮经序品中，三即今译别行之本。　　　　第三章　占察经大旨　　占察善恶业报经，二卷，隋外国沙门菩提登译。　　明蕅益大师云：此经诚末世救病神丹，不可不急流通。　　卷上，佛在王舍城耆阇崛山中。坚净信菩萨为末世众生请问方便。文云：　　坚净信菩萨言：如佛先说。若我去世，正法灭后，像法向尽，及入末世。如是之时，众生福薄多诸衰恼，国土数乱灾害频起，种种厄难怖惧逼绕。我诸弟子失其善念，唯长贪嗔嫉妒我慢。设有像似行善法者，但求世间利养名称以之为主，不能专心修出要法。尔时众生睹世灾乱，心常怯弱，忧畏己身及诸亲属不得衣食充养躯命。以如此等众多障碍因缘故，于佛法中钝根少信，得道者极少。乃至渐渐于三乘中信心成就者亦复甚鲜。所有修学世间禅定，发诸通业，自知宿命者，次转无有。如是于后入末法中经久，得道获信禅定通业等一切全无。　　我今为此未来恶世像法向尽，及末法中有微少善根者，请问如来，设何方便，开示化导，令生信心，得除衰恼。以彼众生遭值恶时，多障碍故，退其善心。于世间出世间因果法中数起疑惑，不能坚心专求善法。如是众生可愍可救。世尊大慈，一切种智，愿兴方便而晓喻之，令离疑网，除诸障碍，信得增长，随于何乘速获不退。　　佛令转问地藏菩萨。并示位高，兼明缘胜。文云：　　地藏菩萨发心已来，过无量无边不可思议阿僧祇劫。久已能度萨婆若海，功德满足。但依本愿自在力故，权巧现化，影应十方。　　虽复普游一切刹土，常起功业。而于五浊恶世，化益偏厚。亦依本愿力所熏习故，及因众生应受化业故也。彼从十一劫来，庄严此世界，成熟众生；是故在斯会中，身相端严，威德殊胜，唯除如来无能过者。又于此世界所有化业，唯除遍吉、观世音等，诸大菩萨皆不能及。以是菩萨本誓愿力，速满众生一切所求，能灭众生一切重罪，除诸障碍，现得安隐。　　又是菩萨名为善安慰说者。所谓巧说深法，能善开导初学发意求大乘者令不怯弱。　　以如是等因缘，于此世界，众生渴仰，受化得度。是故我今令彼说之。　　地藏菩萨为示三种轮相，占察三世善恶业报。兼示忏悔之法。如经广说。　　卷下，地藏菩萨复示一实境界，及唯心识观、真如实观二种观法。　　地藏菩萨又复为善根薄烦恼厚多疑多障者，别示方便。令离障缘，求生净土。文云：　　若人虽学如是信解，而善根业薄未能进趣，诸恶烦恼不得渐伏。其心疑怯，畏堕三恶道生八难处，畏不常值佛菩萨等，不得供养听受正法，畏菩提行难可成就，有如此疑怖及种种障碍等者，应于一切时一切处，常勤诵念我之名字。若得一心，善根增长，其意猛利。当观我法身及一切诸佛法身，与己自身体性平等，无二无别，不生不灭，常乐我净，功德圆满，是可归依。又复观察己身心相，无常苦无我不净，如幻如化，是可厌离。　　若能修学如是观者，速得增长净信之心，所有诸障渐渐损减。何以故？此人名为学习闻我名者，亦能学习闻十方诸佛名者。名为学至心礼拜供养我者，亦能学至心礼拜供养十方诸佛者。名为学闻大乘深经者，名为学执持书写供养恭敬大乘深经者，名为学受持读诵大乘深经者；名为学远离邪见于深正义中不堕谤者，名为于究竟甚深第一实义中学信解者；名为能除诸罪障者，名为当得无量功德聚者。此人舍身，终不堕恶道八难之处，还闻正法习信修行。亦能随愿往生他方净佛国土。　　复次，若人欲生他方现在净国者，应当随彼世界佛之名字专意诵念，一心不乱，如上观察者，决定得生彼佛净国，善根增长速获不退。　　复示三忍四佛以彰圆位。及善巧说法安慰怯弱，离相违过。　　地藏菩萨说法已，佛嘱付受持。文云：　　尔时佛告诸大众言。汝等各各应当受持此法门，随所住处广令流布。所以者何？如此法门甚为难值，能大利益。若人得闻彼地藏菩萨摩诃萨名号及信其所说者，当知是人速能得离一切所有诸障碍事，疾至无上道。　　于是大众皆同发言，我当受持，流布世间。不敢令忘。　　　　第四章　本愿经大旨　　地藏菩萨本愿经，二卷，流通本作三卷，唐于阗国沙门实叉难陀译。　　忉利天宫神通品第一：　　佛在忉利天，为母说法。十方诸佛菩萨集会赞叹。如来含笑，放光明云，出微妙音。十方天龙鬼神亦皆集会。佛为文殊菩萨说地藏菩萨往因。　　分身集会品第二：　　十方地狱处分身地藏菩萨，与诸受化众生来见世尊。世尊摩顶付嘱。文云：　　汝观吾累劫勤苦，度脱如是等难化刚强罪苦众生。其有未调伏者，随业报应，若堕恶趣受大苦时，汝当忆吾在忉利天宫殷勤付嘱，令娑婆世界至弥勒出世已来众生，悉使解脱，永离诸苦，遇佛授记。　　观众生业缘品第三：　　摩耶夫人问业报所感恶趣。地藏菩萨略答五无间事。　　阎浮众生业感品第四：　　定自在王菩萨更问往因，佛又略说二事。　　四天王请问菩萨大愿方便，佛述其所说报应之法。　　地狱名号品第五：　　普贤菩萨问，地藏菩萨答。　　如来赞叹品第六：　　佛放身光，出大音声，赞叹地藏菩萨。　　普广菩萨请问利益。佛为说供像读经持名等，分别答之。　　利益存亡品第七：　　地藏菩萨白佛，普劝众生断恶修善。　　大辨长者请问荐亡功德，地藏菩萨为说七分获一。　　阎罗王众赞叹品第八：　　鬼王与阎罗天子，承佛菩萨神力，俱诣忉利，请问众生不依善道之故。佛以如迷路人喻之。　　次有恶毒鬼王、主命鬼王各发善愿。佛赞印之，并授主命道记。　　称佛名号品第九：　　地藏菩萨为利众生，演说过去诸佛名号功德。　　校量布施功德缘品第十：　　地藏菩萨请问，佛分别答。　　地神护法品第十一：　　坚牢地神明供像十利。　　见闻利益品第十二：　　佛放顶光，妙音称赞地藏菩萨。观世音菩萨请问不思议事。佛为说供像持名等，分别答之。　　嘱累人天品第十三：　　佛又摩地藏菩萨顶，以诸众生付嘱令度。文云：　　地藏！地藏！记吾今日，在忉利天中，于百千万亿不可说不可说一切诸佛菩萨天龙八部大会之中，再以人天诸众生等，未出三界在火宅中者，付嘱于汝。无令是诸众生堕恶趣中一日一夜，何况更落五无间及阿鼻地狱，动经千万亿劫无有出期。　　地藏！是南阎浮提众生志性无定，习恶者多。纵发善心，须臾即退；若遇恶缘念念增长。以是之故，吾分是形百千亿化度，随其根性而度脱之。　　地藏。吾今殷勤以人天众付嘱于汝。未来之世，若有天人及善男子善女人，于佛法中种少善根，一毛一尘一沙一渧，汝以道力拥护是人，渐修无上，勿令退失。　　复次地藏。未来世中，若天若人，随业报应落在恶趣，临堕趣中，或至门首。是诸众生若能念得一佛一菩萨名，一句一偈大乘经典。是诸众生，汝以神力方便救拔，于是人所，现无边身，为碎地狱，遣令生天受胜妙乐。　　尔时世尊而说偈言：现在未来天人众，吾今殷勤付嘱汝。以大神通方便度，勿令堕在诸恶趣。　　次为虚空藏菩萨说见像闻经二十八益，又说七益。　　附：佛说地藏菩萨发心因缘十王经，一卷，唐藏川述。载日本续藏经中。乃是人造伪经，不宜流通。　　　　第五章　法身赞及仪轨大旨并灭定业真言　　百千颂大集经地藏菩萨请问法身赞，一卷，唐不空译。　　赞法身、法界、菩提、涅槃、十地、等觉、妙觉功德，皆五言偈。最后有七言一偈。文云：　　若有相应显此理，唯身以慧作分析。彼人生于净莲华，闻法所说无量寿。　　地藏菩萨仪轨，一卷，唐天竺输婆迦罗此云善无畏译。　　佛在佉罗提耶山，地藏菩萨腾空说咒。次说画像法等。复说成就法中云，若念灭罪生善，生（或作舍）身后生极乐。以草护摩三万遍等。　　地藏菩萨灭定业真言，载于宋蒙山甘露法师不动集，蒙山施食仪中。未审出何经。后贤幸为考证焉。咒云：　　唵，钵啰末邻（有本作宁）陀宁，娑婆诃。　　　　第六章　他经流传　　金刚三昧经，二卷，出北凉录。　　总持品第八，地藏菩萨白佛问答，广为分别无生之义，以决众疑。经文甚广，须者寻之。　　其后众疑既决。地藏菩萨知众心已，而为说偈。文云：　　我知众心疑，所以殷固问。如来大慈善，分别无有余。是诸二众等，皆悉得明了。我今于了处，普化诸众生。如佛之大悲，不舍于本愿。故于一子地，而住于烦恼。　　如来复告大众，广说持经持名功德。文云：　　是菩萨者，不可思议，恒以大慈拔众生苦。若有众生持是经法，持是菩萨名，即不堕于恶趣，一切障难皆悉除灭。若有众生持此经者，无余杂念，专念是经，如法修习。尔时菩萨常作化身而为说法，拥护是人终不暂舍，令是人等速得阿耨多罗三藐三菩提。汝等菩萨，若化众生，皆令修习如是大乘决定了义。　　明圆澄法师注云：偈云不舍本愿，而菩萨之愿云：众生度尽方证菩提，地狱未空终不成佛。以其誓愿不可思议，慈悲不可思议，拔众生苦，而众生不可不知报恩也。若欲报恩者无他，若持此经，若持菩萨名，非惟知恩报本。抑且广获自利，不堕恶道，灭障除罪也。汝等现前菩萨，有二种缘：一者，当学地藏菩萨大慈普护；二者，常教众生修习如是经典。　　大集须弥藏经，二卷，今合部大集经卷五十七、五十八须弥藏分，高齐乌苌国那连提黎耶舍共法智译。　　菩萨禅品第二：　　佛说菩萨不堕二乘定聚，如实观察，得一切法无语言空三昧。如地藏菩萨，于此三昧到自在彼岸，能利益一切众生。　　以下经文，广说地藏菩萨入定利生之事。经文甚广，今为略举。文云：　　或令诸众生所须资生之具，如饮食衣服卧具园宅等，一切可爱色声香味触等，悉皆充足；　　或令诸众生风黄[病-丙+阴]等分之病，乃至贪嗔痴等烦恼诸病，如是身心病苦，悉皆除灭；　　或令三恶道苦，及寒热、怨憎会、爱别离、求不得诸苦，悉皆除灭；令诸众生离一切苦恼及不善法，成就一切善法，慈心相向，乃至令诸众生于第一义谛心善安住。　　灭非时风雨品第三：　　功德天为地藏菩萨述其往昔誓愿。复求地藏菩萨起悲愍心。地藏菩萨令其请佛演说水风摩尼宫陀罗尼。说已，大地震动。地藏菩萨亦说磨刀大陀罗尼。　　地藏菩萨说陀罗尼已。世尊广赞地藏菩萨陀罗尼功德。文云：　　善哉！善哉！善男子！汝今能为一切众生如大妙药，能灭一切众生苦恼，能施一切众生乐具，成就大悲；乃至以此陀罗尼力故，令我三宝种及以法眼得久住世；使此愚闇薄福、我慢所坏者，不修善根恶刹利及诸宰相，于我如是百千万亿阿僧祇劫精勤苦行所集之法，不灭不坏；比丘比丘尼优婆塞优婆夷无有恼乱，以无恼故，诸天不忿；天不忿故，一切众生悉皆获得如上乐具。　　陀罗尼品第四：　　地藏菩萨复说幢杖大陀罗尼。　　佛说罗摩伽经（晋唐二译），华严经（贞元译），华严经普贤行愿品（贞元译），华严十地经，大乘本生心地观经，佛说八大菩萨经等，皆列有地藏菩萨之名。　　秘密部中，常有礼诵供养地藏菩萨之文。今举其例：　　佛说大轮金刚总持陀罗尼经，说念诵南无地藏菩萨摩诃萨等。　　焰罗王供行法次第，说一心奉请地藏菩萨摩诃萨等。　　胜军不动明王四十八使者秘密成就仪轨，说第二十三火罗诸天王是地藏菩萨所变身等。　　大毗卢遮那成佛神变加持经成就仪轨，载地藏菩萨真言。又有偈颂。文云：　　北方地藏尊，其座极巧严，身处于焰胎，杂宝庄严地，绮错互相间，四宝为莲华，圣者所安住，金刚不可坏，行境界三昧，及与大名称，无量诸眷属等。　　以上所列，皆此方大藏未收，近自日本传来者，为略举之。已外尚多，若欲具知者，披藏检寻。　　又在密教，其密号为悲愿金刚，或称与愿金刚。在金刚界示现南方宝生如来之幢菩萨。在胎藏界则为地藏院中九尊之中尊地藏萨埵也。　　附：　　莲华三昧经，说六地藏菩萨，及胜军地藏菩萨。　　延命地藏经，说延命地藏菩萨。　　地藏菩萨念诵仪轨，说地藏菩萨六使者。　　此三经，皆日本台密一派所传，疑似伪经，今不写录。　　又有日本古传种种杜撰之说，今亦不录。　　　　第七章　诸家章疏　　大乘大集地藏十轮经解，明蕅益大师拟撰未就。　　占察善恶业报经玄义，一卷，明蕅益大师述。　　占察善恶业报经疏，二卷，同上。　　明蕅益大师占察善恶业报经疏自跋。文云：　　忆辛未冬，寓北天目。有温陵徐雨海居士，法名弘铠，向予说此占察妙典，予乃倩人特往云栖请得书本。一展读之，悲欣交集。癸酉冬日，寓金庭西湖寺，依经立忏。乙亥夏初，寓武水智月庵，讲演分科。是时即有作疏之愿。病冗交沓，弗克如愿。屈指十五年来，梵网佛顶唯识法华皆已注释，独此夙愿尚未填还，亦可叹也。今庚寅年，阅世已及五十二岁，百念灰尽。偶有同志数人，仍来结夏北天目之藏堂，究心毗尼。予念末世欲得净戒，舍此占察轮相之法，更无别途。爰命笔于六月朔日，成稿于十有四日。输一滴以益大海，捧一尘而培须弥。虽无补于高深，庶善钻于乳酪。公我同志，共享醍醐。　　地藏菩萨本愿经疏，明蕅益大师拟撰未就。　　地藏菩萨本愿经科文，一卷，清灵乘撰。　　地藏菩萨本愿经纶贯，一卷，同上。　　地藏菩萨本愿经科注，六卷，同上。　　地藏菩萨本愿经开蒙，三卷，清品玵集，依科注抄集而成。紊乱糅杂，无足流通。　　地藏菩萨本愿经演孝疏，三卷，清知性述。　　地藏菩萨本愿经白话解，未就，清胡宅梵述。　　　　第八章　诸家忏仪　　赞礼地藏菩萨忏愿仪，一卷，明蕅益大师述。　　明蕅益大师赞礼地藏菩萨忏愿仪后自序。文云：　　大法久湮，人多谬解。执大谤小，举世皆然。然地狱众苦已随其后，喑哑余报复更难穷。故地藏慈尊，大集会中，现声闻相。世尊广叹胜德。且较云：假于弥勒、妙吉祥、观自在、普贤，殑伽沙等大菩萨所，百劫至心归依称念礼供求诸所愿，不如一食顷，归依称念礼供地藏菩萨，以久修坚固，大愿大悲，勇猛精进，过诸菩萨故也。盖末世驾言大乘甚易，躬行僧行实难。宁知废小谈大，并大亦非。悟大用小，即小本胜。故法华诫弘经者，必依四安乐行。涅槃极谈常住佛性，尤扶戒律。大士功德独盛，得非亦在此乎。智旭深憾夙生恶习，少年力诋三宝，造无间罪。赖善根未殒，得闻本愿尊经，知出世大孝，乃转邪见而生正信。仍以谤法余业，辛勤修证，不登法忍。每展读大士三经，辄不禁涕泗横流。悲昔日之无知，感大士之拯拔也。因念浊智流转之日，同此过者不少。敬宗十轮并本愿占察二典，述此仪法。庶几共涤先愆，克求后果，不终为无依行乎。未登无生正位，皆可修之。无论初心久学也。　　清印光法师赞礼地藏菩萨忏愿仪重刻序。文云：　　心体本净，因根尘而浊念斯兴。佛性常存，由迷背而凡情孔炽。于是承寂照之力，反作昏动之缘。于常住之中，妄受生死之苦。执著五阴，不知毕竟皆空。障蔽一心，曷了本不可得。耽染六尘之幻境，坠堕三恶之苦途。纵经微尘劫数，莫出六道轮回。故我世尊特垂哀愍，因地藏菩萨之问，说十力佛法之轮。摧碾烦惑，成就道器。由兹弃舍恶法，断除一切无依行，修持善法，具足一切有依行。然欲得无生法忍，须忏宿世愆尤。若能不著五阴，自可圆证三身。外承佛力法力菩萨誓愿力，内仗诚力悔力自性功德力。故得弥空罪雾，彻底消灭；本有性天，全体显现。是知十轮、本愿、占察三经，同由地藏大悲愿力，令末世孤露无依众生，悉皆得大恃怙也。蕅益大师已证法身，乘愿再来。初现阐提之迹，后为如来之使。一生行解，事理圆融。毕世著述，性修双备。欲令浊智成净智，依三经而制忏仪。冀使凡心作佛心，即十轮而明赞悔。宝镜既磨，光明自发。摩尼既濯，珍宝斯雨。诚可谓反本还元之妙法，即心作佛之达道也。弘一上人宿钦大师著述，特为刻板用广流通。俾有志于灭幻妄之惑业，证本有之真心，上续如来之慧命，下作末世之典型者，咸得受持云。　　占察善恶业报经行法，一卷，明蕅益大师集。　　明蕅益大师占察善恶业报经行法，分为六门。　　第一缘起。文云：　　夫诸佛菩萨愍念群迷，不啻如母忆子。故种种方便，教出苦轮。而众生不了业报因缘，罔知断恶修善。净信日微，五浊增盛。由此剧苦机感，倍关无缘慈应。爰有当机名坚净信，咨请世尊曲垂悲救。佛乃广叹地藏功德，令其建立方便。于是以三种轮相示善恶差别；以二种观道，归一实境界。仍诫业重之人，不得先修定慧，应依忏法，得清净已，然后修习二观，克获无难。此诚末世对症之神剂，而方便中之殊胜方便也。予悲障深，丁兹法乱，律教禅宗淆讹匪一。幸逢斯典，开我迷云，理观事仪昭然可践。窃以诸忏十科行法，详略稍殊。一一阄陈，纤疑始决。罔敢师心，乃述缘起。　　第二劝修。文云：　　若佛弟子，欲修出世正法者，欲现在无诸障缘者，欲除灭五逆十恶无间重业者，欲求资生众具皆得充饶者，欲令重难轻遮皆得消灭者，欲得优婆塞沙弥比丘清净律仪者，欲得菩萨三聚净戒者，欲获诸禅三昧者，欲获无相智慧者，欲求现证三乘果位者，欲随意往生净佛国土者，欲悟无生法忍圆满证入一实境界者，皆应受持修行此忏悔法。何以故？此是释迦如来格外弘慈，地藏菩萨称机悲愿。无苦不拔，无乐不与。依此修行，净信坚固。如经广明，所宜谛信。　　以下四门，行法中广明。　　上列二种忏仪，最为完善。忏愿仪多依十轮，行法专宗占察。后之学者，随己所乐，勉力行之。　　慈悲地藏菩萨忏法，三卷，此书繁杂，未能适用。　　地藏菩萨本愿忏仪，一卷，清乘戒集。此书简明，尚未完善。　　　　第九章　诸家赞述　　自古迄今，诸家撰录之中赞述地藏菩萨者甚多，或有别编一卷专述地藏菩萨灵感等事。今以匆促未及遍检，唯就所忆及者依时代先后略录如下。　　天台宗诸撰述中，常引占察经文。占察经，渐次作佛有四种。蕅益大师谓，天台六即盖本诸此。　　唐南山律祖四分律行事钞等，常引十轮经文。　　唐贤首国师华严经传记，述地藏菩萨灵感。文云：　　文明元年。京师人，姓王，失其名。既无戒行，曾不修善。因患致死。被二人引至地狱门前，见有一僧，云是地藏菩萨。乃教王氏诵一行偈。其文云：若人欲求知，三世一切佛，应当如是观，心造诸如来。菩萨既授经文，谓之云：诵得此偈，能排地狱。王氏尽诵，遂入见阎罗王。王问此人有何功德。答云唯受持一四句偈，具如上说。王遂放免。当诵此偈时，声所及处，受苦人皆得解脱。王氏三日始苏，忆持此偈，向诸沙门说之。参验偈文，方知是晋译华严经第十二卷夜摩天宫无量诸菩萨云集说法品。王氏自向空观寺僧定法师说云然也。　　唐清凉国师释华严经十回向品初章代苦救护，亦赞叹地藏菩萨。文云：　　由菩萨初修正愿，为生受苦。至究竟位，愿成自在，常在恶趣，救代众生，如地藏菩萨等。　　宋高僧传神僧传载。唐永徽时。新罗国王族，姓金，名乔觉。至中国，居九华山。灵迹甚多，具载传中。相传是地藏菩萨垂迹。　　地藏菩萨像灵验记，一卷，宋常谨集，载日本续藏经中。今编入地藏菩萨本迹灵感录。　　明莲池大师为比丘性安撰地藏菩萨本愿经跋。文云：　　地藏经译于唐实叉难陀。而时本译人为法灯法炬，不著世代，不载里族，于藏无所考。虽小异大同，理固无伤。而核实传信，必应有据。乃比丘性安者，承先志刻唐译易之。或谓是经，谆谆乎众生因果地狱名相，无复玄论，不足新世耳目，恶用是订正为。噫。布帛菽粟平时不如明珠，凶年则为至宝。救末法之凶年，是经其可少耶。若夫众生度尽方证菩提，地狱未空誓不成佛。探玄上士，试终身味之。　　灵峰赞地藏菩萨别集，一卷，明蕅益大师撰，清演音集。　　蕅益大师少年在俗常谤佛法，后闻地藏菩萨本愿，乃发出世之心。故其一生尽力宏扬赞叹地藏菩萨。余见灵峰宗论中，赞地藏文甚多，因挈录之，辑为一卷，名曰灵峰赞地藏菩萨别集。今附录之，以广法益。是书分为五门。　　　　（一）关于十轮经者　　赞礼地藏菩萨忏愿仪后自序。文见前第八章。　　　　（二）关于占察经者　　占察善恶业报经疏自跋。文见前第七章。　　刻占察行法助缘疏。文云：　　易曰：积善之家必有余庆，积不善之家必有余殃。书曰：惠迪吉从，逆凶惟影响；作善降之百祥，作恶降之百殃。因果报应之说，未尝不彰明较著于世间也。但儒就现世论，未足尽愚者之疑情。自释典入支那，备明三世果报，益觉南宫所悟及孔子尚德之称，事理不诬。然三藏权诠，只明因缘生法，未直明因缘无性，故云佛能转一切业，不能转定业。逮大乘会中，始广明格外深慈，建胜异方便，依万法唯心、缘生无性之理，设取相、无生二忏以通作法之穷。然后罪无大小，障无浅深，依教行持，悉堪消灭。如赫日当空，霜露顿收也。　　昧者谓重罪许忏，开造罪门。盖不惟罔识佛菩萨之弘慈，亦岂知儒者之了义。孔子云：过而不改，是谓过矣，忧悔吝者存乎介，震无咎者存乎悔，盖明示人以自新之端矣。夫罪有重轻，事非一概。世法不能治，佛法治之；作法不能治，取相治之；取相不能治，无生治之。则究竟离苦解脱之法，不得不归功佛门，又不得不归功观音、地藏诸大士也。观音应十方世界，尤于五浊有缘。地藏游五浊娑婆，尤于三涂悲重。如父母等爱诸子，而于幼者及无能者尤所钟情。此占察善恶业报经，诚末世多障者之第一津梁也。坚净信菩萨殷勤致请，释迦牟尼佛珍重付嘱。三根普利，四悉咸周；无障不除，无疑不破。三种轮相全依理以成事，故可即事达理；二种观道全即事而入理，未尝执理废事。又复详陈忏法，即取相即无生，初无歧指；开示称名，观法身观己身，顿同一致。乃至善安慰说，种种巧便不违实理。此二卷经，已收括一代时教之大纲，提挈性相禅宗之要领，曲尽佛祖为人之婆心矣。予依经立忏。程用九居士捐资，并募善信助成之。此正欲立立人、欲达达人之极致也。谁谓学佛非儒者分内事哉！　　与沈甫受、甫敦书。文云：　　占察行法，蒙昆玉梓梵册。而不肖屡结坛，俱不获清净轮相。此可信天下后世耶。今誓作背水阵，掩死关礼之。　　与圣可书。文云：　　不肖三业罪过不少，杂乱垢心岂致清净轮相。爰发惭愧，退作但三归人；誓不为师作范，誓不受人礼拜，誓不出山。誓得清净轮相，不论百日千日六年九年，毕死为期。辞嘉兴事竟，嗣当辞留都事也。　　与了因及一切缁素书。文云：　　宋儒云：才过德者不祥，名过实者有殃，文过质者莫之与长。旭一人犯此三病，无怪久滞凡地，不登圣阶也。旭十二三时，因任道学而谤三宝，此应堕无间狱，弥陀四十八愿所不收。善根未殒，密承观音、地藏二大士力，转疑得信，转邪归正。二十年来力弘正法，冀消谤法之罪。柰烦恼深厚，于诸戒品说不能行。癸酉中元拈阄，退作菩萨沙弥。盖以为今比丘则有余，为古沙弥则不足，宁舍有余企不足也。夙障深重，病魔相缠，从此为九华之隐，以为可终身矣。半年余，又渐流布。浸假而新安而闽地而苕城，槜李留都，虚名益盛，实德益荒。今夏感两番奇疾，求死不得。平日慧解虽了了，实不曾得大受用。且如占察行法一书，细玩精思，方敢遵古式述成。仔细简点，并无违背经宗。乃西湖礼四七不得清净轮相，去年礼二七不得，今入山礼一七又一日仍不得。礼忏时，烦恼习气现起更觉异常。故发决定心，尽舍菩萨沙弥所有净戒，作一但三归弟子。待了因进山，作千日关房，邀佛菩萨慈悲拔济。不然者，宁粉此骨于关中矣。　　佛菩萨上座忏愿文。文云：　　（上略）曾闻造像功德，最能灭罪除愆。礼拜忏摩，实可洗心涤虑。爰发虔诚，集资改造一佛二菩萨像。仍发誓愿，恒礼占察行法，不论年月，专祈纯善轮相。众生虽垢重，诸佛不厌舍。必以大慈悲，哀愍度脱我。使我从今以后，心无掉举，身得轻安。护口过而勿出绮语恶言，净意地而不起杂思欲觉。速得清净三轮，克臻自他二利。普化众生，同生净土。　　赠石淙掩关礼忏占轮相序。文云：　　（上略）曩觉比丘多惭，退为求寂。今更愧沙弥真义，仅称但三归矣。敢更以空言赠人。然窃玩占察善恶业报一经，原属释迦大圣彻底悲心，地藏菩萨格外方便。三种轮相，巧示业报因缘，无疑不决。二种观道，深明进趣方便，大乘可登。以五悔称名为发轫先容，以一实境界为平等归趣。夫五悔者敌体反世情者也，二观者敌体反妄想计著者也。忏悔发露，永断相续，灭业障。劝请说法，灭魔障。随喜功德，灭嫉妒障。善巧回向，灭著有障。发坚固愿，灭退忘障。唯心识观，先知外境本虚皆心所现，次达内心如幻了无真实。真如实观，深达若境若心统惟法性，法性不生不灭，故诸法皆当体不生不灭。如千沤万波统惟湿性，千器万像统惟金性。五悔翻破无始事障，二观翻破无始理障。二障既净，成真应二身，三聚净戒一念圆发。而三轮清净之相，特表示取信，以显住持僧宝绝仍可续。孟轲所谓豪杰之士无文王犹兴，闻而知之不异见而知之云尔。嗟乎。予能知占察大旨依经立忏，而未能自得轮相，人谁信之。此实说药不服，咎不在药也。良方良药昭昭具在，地藏菩萨决不我欺。我已知不服之咎，誓将服之。而石淙法友先得我心，亦将掩关以祈清净。愿各努力，日夜涂抹。并慎药忌，避风寒。他日绍舍那真胤，灵峰片石当与灵鹫第一峰同时点首矣。　　祖堂结大悲坛忏文。文云：　　（上略）智旭于四十六岁，自反多愧，退作但三归人。勤礼千佛万佛及占察行法。幸蒙诸佛菩萨大慈大悲，于今年正月元旦，锡以清净轮相。稍自慰安。（下略。案：大师于癸酉三十五岁七月十五日退为菩萨沙弥，遂发心礼占察忏法。甲申四十六岁，退为但三归人。乙酉四十七岁正月元旦，乃获清净轮相，得比丘戒。）　　占察行法愿文。（案：此文为大师既获清净相后一年丙戌所作。）文云：　　归命慈威无等尊，拔苦与乐真出要，定力能除三劫灾，救世真士垂悲拯。弟子智旭痛念劫浊难逃，刀兵竞起。虽云同分妄见，实非无因误招。往业莫追，来事可谏。爰偕同志某等（十人）各捐净资，营修供养。三日方便，七日正修。如法结清净坛，顶礼占察行法。六时行道，五悔炼心。哀吁同体大悲，恳乞无缘拔济。伏念众生障垢虽至重至深，三宝洪慈终不厌不舍。苟一念知改过，必随许以自新。况释迦本师勇猛称最，地藏大士誓愿无忘。子幼弱父爱偏强，儿不肖母怜益甚。悯兹匍匐入井之愚，赐以身手衣褯之用。俾毫光照处，消兵戈为瑞日祥云。法雨沾时，转邪蘖为道芽灵种。所愿风调雨顺，国泰民安。正教流通，魔邪窜绝。次祈比丘智旭身无病苦，心脱结缠。定与慧而等持，戒并乘而悉净。期主某法社虽复三年，摄护愿如一日。某等各各真为生死，发菩提心。克除习气，臻修法门。三学圆成，二严克备。续佛慧命，普利人天。又祈外坛随喜缁素，悟知一实，开显三因。二观圆修，三忍圆证。又祈外护助缘，广及法界含识，若见若闻，若不闻见，等植良因，均沾胜益。又祈江北江南乃至震旦域内，近日遭兵难者，种种债负消除，一一怨嫌解释。脱幽冥之剧苦，胎莲萼以超升。恭千法界三宝地藏圣师，真实证知，真实摄受。　　化持地藏菩萨名号缘起。文云：　　吾人最切要者，莫若自心。世间善明心要者，莫若佛法。然佛法非僧不传，僧宝非戒不立。戒也者，其佛法纲维，明心要径乎。慨自正教日替，习俗移人。髡首染衣，不知比丘戒为何事。一二弘律学者，世谛流布，开遮持犯，茫无所晓。况增上威仪，增上净行，增上波罗提木叉乎。又况依四念处行道，增心增慧，以成三聚五支者乎。嗟！嗟！三聚五支不明，谓大乘僧宝，吾不信也。僧既有名无义，谓传持佛法明了自心，吾尤不信也。坚净信菩萨悯之，以问释尊。释尊倍悯之，委责地藏大士。大士更深悯之，爰说占察善恶业报经。经云：恶业多厚者，不得即学定慧，当先修忏法。所以者何？此人宿习恶心猛利，现在必多造恶毁犯重禁。若不忏净而修定慧，则多障碍，不能克获。或失心错乱，或外邪所恼，或纳受邪法增长恶见。故先修忏悔。若戒根清净及宿世重罪得微薄者，则离诸障。又云：虽学信解修唯心识观、真如实观，而善根业薄未能进趋，诸恶烦恼不得渐伏，其心疑怯怖畏及种种障碍，应一切时处，常勤诵念我之名字。若得一心，善根增长，其意猛利。当观我及诸佛法身与己自身体性平等，无二无别，不生不灭，常乐我净，功德圆满，是可归依。又观自身心相，无常苦无我不净，如幻如化，是可厌离。如是观者，速得增长净信之心，所有诸障渐渐损减。此人名为学习闻我名者。若杂乱垢心诵我名字，不名为闻。以不能生决定信解，但获世间善报，不得广大深妙利益。（案已上九行余皆撮引经文）嗟嗟。由此观之。戒不清净，二观决不易修；二观不修，一实何由证契。而欲戒根清净，舍忏悔持名岂更有方便哉！且持名一法，自其浅近言之，愚夫愚妇孰不能矢口。自其深远言之，不达法身平等，杂乱垢心不得名为闻矣。故知以二观为指南，能修二观方为闻菩萨名、以闻名为方便，真实持名便是圆摄二观。故名闻障净，障净戒得，戒得定慧发生，定慧而一，实证入矣，明心见性，是真僧宝，真传佛法。吾辈生末叶，闻此真法，宜如何努力以自勉也。　　　　（三）关于本愿经者　　警心居士持地藏本愿经兼劝人序。文云：　　惟圣罔念作狂，惟狂克念作圣，此危微的传也。佛法亦尔，一念迷，常寂光土便成阿鼻地狱；一念悟，阿鼻地狱便是常寂光土。所以地藏本愿，直与华严同一血脉。试观华严世界即空即假即中不可思议，地狱众苦亦即空即假即中不可思议；华严明自心本具之净土令人知归，地藏明自心本具之苦轮令人知避；一归一避，旨趣永殊；而归亦唯心，避亦唯心，心外决无别法。儒所谓道二，仁与不仁而已。危乎微乎。善利分舜跖之关，去存为人禽之别。熟读本愿经，不思自觉觉他，出地狱归华藏者，必不仁之甚者也。警心居士悯之，遂毕世受持，兼以劝人。予谓适发此心，地狱苦轮便当顿息。欢喜为序，代法界众生普劝云。　　九华芙蓉阁建华严期疏。文云：　　予每谓地藏本愿一经，当与八十一卷华严并参。华严明佛境界，称性不可思议；本愿明地狱境界，亦称性不可思议；一则顺性而修，享不思议法性之乐；一则逆性而修，受不思议法性之苦；顺逆虽殊，全性起修、全修在性，一也。一念迷佛界不思议性，则常寂光土应念化成刀山剑树炉炭镬汤；一念悟地狱不思议性，则泥犁苦具应念化成普光明殿寂灭道场；迷悟虽殊，性德无增无减又一也。然性德虽无增减，非逆顺不属迷悟；而迷之为九界逆修，遂感分段变易二死苦报；悟之为佛界顺修，遂成菩提涅槃二种转依；迷为三惑，悟为三智。逆修为十恶五逆，顺修为六度万行。生死为三界四相，转依为三身四德。苦即法身，惑即般若，业即解脱。谚谓推人扶人只是一手，赞人毁人只是一口。大佛顶谓如水成冰，冰还成水。讵不信然。然则芙蓉九朵，信可与华严九会同其表法；岂谓地藏本愿经仅谈地狱因果事相而已。况华藏世界安住大莲华中，如来成道亦坐宝莲华。而优钵罗波头摩等地狱亦复名青莲华赤莲华。可见一名一喻一事一法，皆悉具足十界；在当人迷悟顺逆何如耳。不思议法性，体非群相，不碍诸相发挥，又奚间于地狱及寂光哉。愿诸开士率诸檀越，即以此为顺修因缘，开发正悟。则铁围两山，即是金刚菩提道场。无令火焰幻作金莲，斯大妙矣。　　　　（四）关于灭定业真言者　　化持灭定业真言一世界数庄严地藏圣像疏。文云：　　释迦佛谓定业不可救，所以寒造罪之心。地藏菩萨说灭定业真言，所以慰穷途之客。旭少习东鲁，每谤西干。承观音大士感触摄受。后闻地藏本愿尊经，始发大心，誓空九界。今得与僧伦，染神乘戒，皆慈愿冥加，不可诬也。爰念娑婆弊恶，惑业苦三，如恶叉聚；无上醍醐，悉成毒药。持律者唯事衣钵，作犯止持茫无所晓；习教者唯事口耳，禅那理观瞀无所得；参宗者流入机境，播弄精魂，心佛真源毫无亲证；净土一门稍切时机，亦苦多成退托，未合不思议大乘。良由业重障深，浊智流转。虽有圣者，末如何也。唯地藏慈尊悲深愿重，专愍刚强，尚能转我当年殷厚邪心，使得正信出家；岂难转大地众生无知过犯，使归真际乎。故于三宝前发心，欲造万佛铜殿，中供大士，永镇九华。爰受一食法，结百日坛，持灭定业真言五百万。又化大心缁素或持十万或百千万，共成十万万，表三千大千世界数。以其总数，供大士像中，作尽未来广化十方左券云。　　宗论卷一中，有续持回向偈，补总持疏，灭定业咒坛忏愿文，及其他愿文中附言持灭定业咒者，今悉阙略未录。欲广览者，幸披寻焉。　　答黄稚谷问，二则。（原问附）文云：　　问：佛不能灭定业，地藏菩萨胡为有灭定业真言耶？且既达本来罪福皆空，又何谓耶？　　答：业之与报，皆是自心现量。心空一切皆空，心假一切皆假，心中一切皆中。特凡夫不达能造所造，能受所受，当体三德秘藏；而以殷重倒心，作殷重恶业，必招殷重苦报，名为定业。彼心既定不可挽回，大觉亦不能即令消灭。故大慈悲巧设方便，令地藏大士说咒劝持，即是转其定心渐使消灭也。是故菩萨功能，全是佛之功能；佛既不居，菩萨亦不居，究竟只在当人一念信受持咒之心耳；此正所谓既达本来罪福皆空之旨，原非拨无因果；以罪福因果当体即空，亦复即假即中；迷则灭与不灭俱非达本，达则灭与不灭总不碍空也。古人云：如何是本来空？业障是。如何是业障？本来空是。透此二语，便出野狐窠臼矣。　　进问：毕竟佛何不自说？所谓佛不能灭，尚有疑在。　　答：释此须知三义：一、诸佛说法，必系四悉因缘。有闻佛说而欢喜生善灭恶入理者，佛即自说，如棱严尊胜诸咒皆灭定业也。有闻菩萨说而欢喜生善灭恶入理者，须菩萨说，如此咒及大悲等咒是也。二、罪不自灭，不他灭，不共灭，不无因灭。而有时唯说自灭，云心空业空。有时唯说他灭，云佛菩萨力。有时说须共灭，双举内因外缘。有时说无因灭，云非自非他。皆四悉因缘，否则便成四谤也。三、不能灭，约三藏迹佛。能灭指圆教因人，如华严云，初发心时已胜牟尼，亦其例也。知此三义，一切法无不通达。　　　　（五）杂著　　九华地藏塔前愿文。文云：　　稽首慈悲大愿王，本源心地如来藏，善安慰说真救世，现声闻相护法者。愿承本誓度众生，鉴我微忱垂加护。智旭夙造深殃，丁兹末世。虽受戒品，轻犯多端。虽习禅思，粗惑不断。读诵大乘，仅开义解。称念名号，未入三摩。外睹魔党纵横，痛心疾首，内见烦恼纷动，愧地惭天。复由恶业，备受病苦。痛娑婆之弊恶，叹沉溺之无端。由是扶病入山，求哀大士。矢菩提于永劫，付身命于浮云。臂香六炷：三炷，供忉利胜会化身无数，大集胜会现声闻相，六根聚会善巧说法地藏菩萨摩诃萨。一炷，悔三业重失，生来杀业淫机谤三宝罪口过恶念，乃至旧岁染疾后种种不尽如法，如是等愿尽消除。一炷，为求四愿，律仪清净，断惑证真，长康无病，广作福事。一炷，为决疑网，若先礼忏求净律仪，若先习禅断除烦惑，若先阅藏以开慧解，若先立行以广福缘。唯愿救世真士，大智开士，一切知见者，于诸众生得不忘念者，必垂哀鉴开我迷云。我复于大慈悲父前，沥血铭心作如是愿。如一众生未成佛，终不先自取泥洹。傥夙业因缘牵入恶道，愿菩萨弘慈常觉悟我，使我念念忆菩提心，令菩提心相续不断。若夙障稍轻，愿大士威神令我早成念佛三昧，决生阿弥陀佛世界，乘本愿力无边刹海化度有情，尽未来际无有疲厌。　　化铁地藏疏。文云：　　洪钟具无边音性，一击而顿彻铁围。地藏圆同体大悲，瞻礼而顿蒙与拔。幽冥之觉悟可期，现在之障缘宜转。灵峰心怀礼公既已铸钟打钟，复思是像作像。虽丹青刻画，咸皆性同虚空。而炼就纯钢，可表坚固不坏。四德非尘，藉一尘而圆显。三身无像，即影像以妙彰。寄语高贤，共行檀施。助铁者如正因心发，法身妙果可登。助炭者如了因心发，般若光明可悟。助食用者如缘因心发，解脱神通可基。从大士而发其心，正是全性起修。由众信而成此像，正是全修在性。如是事如是理，如是因如是果，真语实语，谛思谛行。　　九华山海灯油疏。文云：　　劫初人有身光，不假日月。身光渐减，日月出生。而日月有时不照，则继以膏火。此膏火功德，不惟等于日月而已。日月属悲田，灯火供养悲敬双具。又况地藏大士以无缘慈力，同体悲心，示居九子峰头，遍救尘沙含识。肉身灵塔，四海归依。由是有海灯之供。当知一茎光照，全彰自性妙明。缘善既孚，正了同显。傥谓是事相，是尘缘，无关修证者。则离事谈理，离境觅心，理若龟毛，心同兔角。谁与万善庄严，成两足果哉。昔有盗寺物，剔佛灯者，尚感多劫身光之报。况以好心施供，藉大士慈悲，俾焰焰普烛幽涂。方将续如来慧灯，耀法界宝炬。若自若他，同开长夜幽关，又岂止生死中乐报已耶！请速发心，毋贻后悔。　　九华山营建众僧塔疏。文云：　　福田有二，曰敬曰悲。敬田以田胜，悲田以心胜。供舍利而福等虚空，敬田也；泽及枯骨，万世称为仁主，悲田也。一田功德已不思议，况悲敬具足者乎。夫罗汉四果，证入无生，永离我执，既入涅槃，不爱枯骨。凡夫比丘未断思惑，傥尸骸暴露则神识不安。神识不安，可悲也。堂堂僧宝，可敬也。矧凡圣莫测，神圣渊府。龙蛇混居，安知肉眼所谓凡僧，非即大士曲示乎？是故随供一骨，罔不具悲敬二田。九华为天下第一名山。乃荒原暴骼，悚目伤心。予初到山，首以此事经怀。适有众耆，快为鼓舞。不揣陋拙，倡作先声。其有见闻随喜，无论若缁若素，若少若多，既投最胜之因，必克无上之果。敬则成佛道而有余，悲则度众生而无量。系以偈云：僧相堂堂，福德之海。纵令朽骨，福性奚改。起塔供养，应至梵天。况复丈许，讵云不然。大士示形，遍在生死。青淤朽骨，黄金锁子。弹指合掌，的的真因。谁为证佐，妙法华经。　　复九华常住书。文云：　　向年托迹宝山，于一切精律行者作地藏大士想，即一二不拘小节者亦作志公济颠等想。圣道场地，龙蛇混杂，凡圣交参；不敢以牛羊眼妄测，自招无间重罪也；适闻山中稍稍构难。虽大菩萨示现作略。然经云：宁破千佛戒，莫与外人知。又世典云：胡越人相为仇敌，及乘舟遇风则相救如左右手。九华实地藏慈尊现化地。山中大众，无非地藏真实子孙。不知历几劫修行，到此名山福地；乃为小小一朝之忿，遂使智不若胡越同舟。非所谓一芥翳天，一尘覆地者耶！不肖智旭，少时无知，毁谤三宝，罪满虚空。仗地藏大士深慈厚愿，拔我邪见，令厕僧流。故今日称地藏孤臣。山中大众，皆吾幼主。臣无轻君之念，而有谏君之职；惟是诚惶诚恐，稽首顿首，遥向宝山披陈忠告；惟愿众师，各各舍是非人我之心，念法门山门之体；同修无诤三昧，永播大士道风；古人云：官不容针，私通车马。又云：家无小人，不成君子。纵有实非大士真正眷属，亦须慈恕，令其渐种善根可也。　　地藏慈尊像赞，五首。文云：　　其一，同体大悲，无缘宏誓；千佛之祖，群生之裔；定入刹尘，珠悬三际；轮相破疑，辩才显谛；欲令戒学重明，顶礼莫存分剂。　　其二，人但知其地狱救苦，不知其无处不现。人但知其临终扶持，不知其无时不念。三部经王，二种妙观；十轮重匡末法，三轮尽裂疑罥。此无量门中第一神速法门，从来若逢不逢似见非见；不肖子一生极力举扬，独许归信无间。尚有一事怀疑，问取法身莫辨。　　其三，众生堕落地狱，皆由破戒重障；大士入狱救苦，独现声闻戒相。不解剖判法身，偏解拈提向上；此是无作妙色，众生性具家当。握珠坚强戒身，地藏人人地藏。　　其四，五乘该尽孝慈心，最是医王愿力深；百草根茎皆不弃，赢来大地足知音。　　其五，涕出何须更著惭，馆人相识恨长含；一哀偶遇横流泪，处处临丧欲脱骖。　　遣病歌。文云：　　九华峰头云雾浓，三月四月如隆冬。厚拥敝袍供高卧，暖气远遁来无从。九华山中泉味逸，百滚千沸中边蜜。拾取松毬镇日煨，权作参苓疗我疾。我疾堪嗟疗偏难，阿难隔日我三日。岂向旦暮恋空华，悲我知门未诣室。是以持名日孜孜，拟开同体妙三慈；我病治时生界治，刹那非速劫非迟。　　礼千佛于九华藏楼，赠诸友五偈。文云：　　非干苦瓠换甜瓜，处处慈尊并我家。念性枉劳参水月，低头已驾白牛车。　　堆山积岳尽尘埃，力把慈风一夕摧。吹散铁围无暗地，何须拭目问明来。　　昔年窠臼刹那掀，腊尽春回日已暄。欲信昆仑泉脉动，但看河冻不胜辕。　　灵犀一点性元通，触境逢渠道自融。蓦地举时声历历，相看同在宝楼中。　　一体横分想与情，泠然性计即无生。功成五悔非留惑，莫替楼头最后盟。　　丙戌春，幻游石城。随缘阅藏，以偿夙愿。夜梦塑地藏大士，身首具手足未成。感赋。文云：　　积雨溟蒙缛客思，鸽声传怨度新枝。千年学脉凭谁寄，万古愁怀只自知；镜里病容衰已甚，梦中慈相体犹亏；何时了却文言债，蓦入重岩就故医。　　地藏菩萨行愿纪，一卷，清显荫述。　　地藏菩萨本迹灵感录，一卷，清李圆净述。　　地藏大士圣迹，一卷，清范幻修述。　　地藏菩萨往劫救母记，一卷，清汪奉持述。　　地藏菩萨九华垂迹图赞，一卷，清演音赞书，清卢世侯绘。　　九华山志，未就，清许止净编，旧刊山志未善。无足流通。　　　　第十章　问答遣疑　　问：第一章谓地藏菩萨为诸经等通译之名。而近世中持名号者，皆曰地藏王菩萨。未审应依何者为善。　　答：占察经卷上，详示占法中云：一心告言南无地藏菩萨摩诃萨。准此，持名之时，应云南无地藏菩萨摩诃萨，斯为善矣。若因句长未易持诵者，可略摩诃萨字，直云南无地藏菩萨。但有仍欲依彼旧习念南无地藏王菩萨者，亦宜随其好乐，因与大乘本生心地观经相符合也。　　问：十轮经谓于弥勒、文殊、观音、普贤诸大菩萨所，百劫之中至心归依称名念诵礼拜供养，不如于一食顷，归依乃至供养地藏菩萨。本愿经亦谓文殊、普贤、观音、弥勒其愿尚有毕竟，是地藏菩萨所发誓愿劫数如千百亿恒河沙。准此二经，地藏为胜，其他诸大菩萨悉为劣耶？　　答：文殊、普贤、观音、弥勒乃至地藏诸大菩萨，皆示位居等觉，未有高下之殊。而诸众生多劫已来所结法缘，不无深浅之异。是约机感似有胜劣，若约菩萨位置决无胜劣可言也。地藏菩萨于此世界诸众生等有大因缘，故释迦如来偏赞最胜，令诸众生信心坚固，悉皆渴仰，受化得度耳。　　问：地藏经中，何以广说人天果报，未有劝赞往生净土耶？　　答：本愿经中虽未显说，而于他经劝赞者多。今略举之。　　地藏十轮经云：当生净佛国，导师之所居；又云：当生净佛土，远离诸过恶；又云：不久安住清净佛国，证得无上正等菩提；又云：速住净佛国，证得大菩提。　　占察善恶业报经中，如前第三章所引文云：此人舍身亦能随愿往生他方净佛国土；又云：若人欲生他方现在净国者，应当随彼世界佛之名字，专意诵念，一心不乱，如上观察者，决定得生彼佛净国。　　地藏菩萨请问法身赞中，如前第五章所引七言偈云：彼人生于净莲华，闻法所说无量寿。　　地藏菩萨仪轨中，如前第五章所引文云：舍身后生极乐。　　又蕅益大师占察行法中，如前第八章所引文云：欲随意往生净佛国土者，应受持修行此忏悔法；故行法中最后发愿云：舍身他世生在佛前，面奉弥陀历侍诸佛，亲蒙授记回入尘劳，普会群迷同归秘藏。大师所撰行法，悉宗地藏占察经文。劝赞往生，可为诚证矣。　　问：后世缁侣所传地藏赞文，未能雅饬，不足承用。今欲于菩萨前称扬赞叹诸功德者，应唱何偈乃为殊胜？　　答：余所用者，依十轮经序品偈文挈集二种。又蕅益大师忏愿仪中所述赞偈，悉宗十轮长行经文，称美圣德无不周遍，叹观止矣。今并写录于此章后，藉以为圣德大观一卷作综结焉。　　依经挈集赞偈二种。第一文云：　　七圣财伏藏，无畏佛音声，诸菩萨胜幢，众生之尊首。与怖者为城，如明月示道，生善根如地，破惑如金刚。假使百劫中，赞说其功德，犹尚不能尽，故皆当供养。　　第二文云：　　一日称地藏，功德大名闻。胜俱胝劫中，称余智者德。众生五趣身，诸苦所逼切。归敬地藏者，有苦悉皆除。现作种种身，为众生说法。具足施功德，悲愍诸众生。假使百劫中，赞说其功德，犹尚不能尽，故皆当供养。　　蕅益大师忏愿仪中赞偈。文云：　　南无地藏菩萨摩诃萨，以神通力，现声闻像。是诸微妙功德伏藏；是诸解脱珍宝出处；是诸菩萨明净眼目；是趣涅槃商人导首；如如意珠雨众财宝，随所希求皆令满足。照行善者，犹如朗日；照失道者，犹如明炬；除烦恼热，如月清凉；渡四流者，为作桥梁；趣彼岸者，为作船筏；伏诸外道，如师子王；降诸天魔，如大龙象；护诸怖畏，如亲如友；防诸怨敌，如堑如城；救诸危难，犹如父母；藏诸怯劣，犹若丛林；令诸有情，善根不坏；现妙境界，令众欣悦；劝发有情，增上惭愧；求福慧者，令具庄严；能无功用，转大法轮；殊胜功德，不能测量；久修坚固大愿大悲；勇猛精进过诸菩萨。于一食顷，至心归依，称名念诵，礼拜供养。能令一切，皆离忧苦；求诸所愿，速得满足；安置生天，涅槃之道；故我一心，归命顶礼。　　　　地藏菩萨圣德大观竟　　附录：现今流通别行刊本，择要写录：　　大方广十轮经，常州本，二册。　　大集地藏十轮经，金陵本、常州本，三册。　　占察善恶业报经义疏行法，金陵本，二册。　　地藏本愿经科注，杭州本，六册。　　地藏本愿经演孝疏，上海佛学书局本，一册。　　地藏本愿经白话解，同上，一册。　　梵册地藏忏愿仪，扬州本，一册。　　地藏菩萨行愿纪，上海佛学书局本，一册。　　地藏菩萨本迹灵感录，同上，一册。　　地藏大士圣迹，同上，一册。　　地藏菩萨往劫救母记，纸版藏在上海中华书局印刷所，一册。　　地藏菩萨九华垂迹图赞，未刊。　　九华山志，未刊。　　以上各书上海佛学书局皆流通
