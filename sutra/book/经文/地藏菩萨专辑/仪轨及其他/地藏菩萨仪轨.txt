　　　　地藏菩萨仪轨　　　　中天竺　输婆迦罗　奉诏　译　　尔时，释迦牟尼佛在佉罗提耶山。与无量诸地藏菩萨、十俱胝、比丘、比丘尼及天龙八部诸鬼神俱，无量百千大众围绕而为说法。尔时，大众中有一大士名曰地藏，偏袒右肩右膝著地，合掌恭敬白佛言：「我说神咒，欲利益一切众生，唯愿世尊，欲说神咒慈哀听许。」时佛告地藏菩萨言：「汝等速说利益一切有情。」尔时地藏菩萨腾虚空，赞叹归命世尊。在空中亦现无量神通，以神口说咒曰：　　「唵　闇摩他[口+阇]摩尔俱苾　俱苾三曼多　娑婆贺。」　　次说心咒：「唵　炎曼他[口+者]　娑婆贺。」　　次心中心咒：「唵　湿呬（二合）。」　　才说此咒。十地等大菩萨，失本心迷惑。天龙八部药叉鬼神惊走倒地。日月星宿失光隐蔽空，雨宝华缤纷。穷劫说咒力不可说尽。　　次说画像法，作声闻形像，著袈裟，端覆左肩，左手持盈华形，右手施无畏令坐莲华。复居座大士像，顶著天冠，著袈裟，左手持莲华茶，右手如先令安坐九品莲台（传云：九品者，九重也，亦云八叶中台也。）　　次说印咒，印二羽三补吒，戒方内掌来去。咒曰：「唵炎摩智利　娑婆贺。」　　次说普供养印，二羽三补吒，禅智立来去。　　「唵　喃惹摩尼　娑[口+缚]贺。」　　次总说总印，二羽三补吒，进力立来去。咒曰：「唵[口+羯]只你耶　娑[口+缚]（二合）贺。」　　次请赞印，二羽三补吒，进力来去次拨遣，以观手禅进弹。　　复说成就法。若念得大福德，持阿迦木护摩七万遍；若念得五谷成就，以稻实华护摩；若念他人福德，取得其家灶土护摩；若念得高位二德，以比哩华护摩；若念生生世世怨敌伏，以苦练木护摩；若念恶灵邪家伏，以毒味护摩；若念颠狂痾病除愈，莲实草护摩；三万遍。若念灭罪生善生身后生极乐，以草护摩三万遍。若念恶人咒咀还著本人，以苦草投火中护摩三万遍。若念得无量荣果俸禄，白华鸟草护摩三万遍。若念三昧辨财德者，以骨娄草护摩三万遍。若念化度一切众生令离苦得乐，以白芥子护摩三万遍。若念化度无佛世界众生，以尸迦草护摩三七万遍。若念枯田[白/田]五榖生者，加持古蔓菁，加持散。若愁万病者，牛膝草护摩三万遍。若愁三阴四热种种病，以降干各门草护摩。若夫妻不和者，比罪草护摩三万遍和合。若恶友善友相违者，藤叶草护摩三万遍。若白月八日，十四日，十五日以上法修必得成就。
