　　　　九华山志卷八（内摄二门：一、物产门第十。二、志余门第十一。）　　　　物产门第十（内分谷、茹、茶、木、竹、花卉、鳞介、羽毛各子目。）　　巍巍九华，名尊禹甸。毓秀钟灵，物华藻绚。罗汉结绦，菩萨垂线。玉女擎幢，仙人把扇。念佛鸟鸣，伤生蛙谴。性相三千，随缘不变。志物产。　　　　谷（附竹实）黄粒稻　　旧传其种由金地藏自新罗携来。颖芒，肥粒，色殷，香软，与凡稻异。　　李之世诗：金粟原来是佛粮，僧云移植自殊方。山禽未敢衔遗粒，香钵先擎供法王。竹实　　明嘉靖年间，凡再见。春夏开紫花，结实如麦，可食。﹝陆冈竹实表，已载灵应门。﹞　　　　茹石芝　　生悬崖峭壁，采者[糸+(一/旦)]引而上，服之身轻延年。生阳鎅者色紫，生阴鎅者色黑。竹蕈　　柔白如菌。采食者，先以灰煮，其汁如血，漂净，再煮，味若珍脯。宋陈仁玉菌谱云：生竹根，味极佳。（按蕈菌通。旧志作簟，误。）　　　　茶金地茶　　梗空如篠，相传金地藏携来种。　　李之世诗：碧芽抽颖一丛丛，摘取清芳悟苦空。不信西来禅味别，醍醐灌顶雪山中。闵源茶（乃闵氏源所产之茶，旧志作茗地源茶。误。）　　根株颇硕，生于阴谷，春夏之交，方发萌芽。茎条虽长，旗枪不展，乍紫乍绿。天圣初，郡守李虚己，太史梅询，试之，以为建溪诸渚不及也。　　　　木五钗松　　松子如小栗，三角，其中仁香美，即五粒松实也。苏颂谓：粒，当作鬣。谓之五钗松者，钗本双股，松叶皆双，故名。而此松有五叶，如钗，有五股，因名为五钗松耳。千秋松　　长数寸，即草本之卷柏，生绝巘之处。人得之，多置于盆山之上。或置之干燥处，日久虽然枯瘁，见水则依然苍翠。（此即俗所谓九死还魂草，煮亦能活。）仙人烛　　木似梧桐，大可盈握，长尺余。多津液，逾年不枯。每燃一枝，可延数刻。好事者，多秉之游洞府。　　李之世诗：梧心邑露酿成泪，竹干迎风迸作珠。为悯世人多漆睡，特留仙烛照昏衢。罗汉柏　　高可一二尺，叶如侧柏叶，而翠色可爱。飞仙盖　　一本高挺，无他枝，唯木末樛然下垂，敷条散叶，圆密如盖。或女萝陵霄，彩灿相附。罗汉绦　　木本如桧，高数丈，翠叶闲垂，心白色，长尺余，作结成绦，故名之。　　李之世诗：罗汉迢迢行道时，衣绦解下挂岩枝。生来不作同心结，一任柔丝拂地垂。菩萨线　　如桧木，但枝叶长垂，欲及水石，纷然如散丝线，色翠香清。　　李之世诗：谁将弱缕散晴晖，菩萨峰头喻法微。留与山僧闲补衲，白云裁作七铢衣。玉女幢　　叶细长而清泽，经霜不凋，高及一二丈。自根而上，皆成层级，状如幢节。生阴岩绝巘之上，俨成行列。烟霞笼蔽，若羽卫然。仙掌扇　　木端生叶三四，大如羽翣，两面相合，色翠清香。峰岭岩洞之前多生之。　　李之世诗：仙掌摇风立翠峦，似迎毳翣下云端，人间热恼真难遣，才到苍岩沁骨寒。金钱树　　树体挺直，干黑枝青，春间布叶长而翠。夏秋之交，枝上透细条，如以线贯钱。或一贯三四枚，多者十二枚，老作金色。一在太白书堂，一在金沙泉畔，皆高二三丈。　　　　竹南天竹　　虚中疏节，丛生如竹，稠密不凋。春青夏碧，秋丹冬紫。涧傍岩麓有之。观音竹　　茎小叶细，长不满三尺。生岩石，苍翠，经冬不凋。石竹　　一名龙须竹，生红紫色细花。　　　　花卉金步摇　　丛生蔓衍，其花四出，皆偶对栉比于枝叶间。无风亦常摇动，干弱而花繁，故尔。　　僧希坦诗：偶对丛条巧栉成，动摇徐步寂无声。仙花不识兴亡事，岂学吴宫响屧行。仙桂　　叶细柔而色碧绿，其花如绛囊，其实如丹珠。每露凝枝上，风过林间，清香袭人。玉璎珞　　其花圆洁，如真珠散缀。柯条疏密，宛若流苏，而四时不衰。钵囊花　　木本，高丈余，叶细而长，色翠而泽。花生叶上，萼如黄葵，香闻数里。或闻金地藏游南台，适有花落钵中，他时不落，其以此而名与。莎罗花　　其木大小不常，与凡木顿别。每七叶九叶丛生，苞如人面，眉目宛然。花似牡丹，相倚而生。色类拒霜，香如菡萏。蜡花　　花五出，房小，瓣厚，色红黄，结子如蜡。五色踯躅　　花一种而五色。（按黄者，为羊踯躅，即本草所谓闹羊花，有毒，能迷人。）木莲花　　木本，高数丈，皮似厚朴，叶大如扇，其端微凹，阔六七寸，长倍之。四月花开如莲，香闻数里。有红白二种。（此依九华纪胜所录，与旧志所载全异。德森在江西百丈山见过此物，且与纪胜所记情状，及考异诸说，全同。）水仙花　　生幽涧中，与闽产无异，但花较瘦，而开于雪中耳。松竹梅　　干有节如竹，叶细如松，花如梅，根如蒜，瓣有毒。龙须草　　长三尺，劲细无节，丛生岩壁。采者攀援而得之，织以为席，精密可用。九节菖蒲　　丛生溪谷间砂石上，根一寸九节。方技家云：东流石上生者佳。天禧中，郡守曾公，表进尚方。今且有一寸十二节，及二十四节者，九节不足道矣。谢枋得歌，一寸九节通仙灵。　　张籍诗：石上生菖蒲，一寸十二节。仙人劝我食，令我头青面如雪。　　韩太史世能，谢苏令君惠菖蒲诗，邑侯元是九华神，遗我青蒲香可纫。为问当年勾漏令，丹砂几许解分人。凤尾草　　生岩谷水次，叶如凤尾，性最寒。金星草　　叶上有金星点，根中有黑筋如发。百合　　根如未开莲华，多瓣合成，可食。形如大蒜，故又名鬼蒜。土人取之，蜜煎为果。黄精　　此物处处有之，要以九华为尤胜。有正偏二种：正精，叶细，形如荸荠，串生十二珠，闰年则十三珠。九蒸晒，服之益人。偏精，叶大，亦串生。唯形偏如姜，俗呼野生姜。　　　　鳞介四腮鱼　　以十月出石岩潭中，松江秀雅桥，难独擅奇也。石斑鱼　　长寸余，出雪潭，鳞具五色。嘉鱼　　丙穴之种也，出涌泉中，白鳞红鬐，巨如手掌，每岁一出。绿鱼　　出鱼龙洞，细口绿鳞，每暮春出。鲖鱼　　出黄匏城溪中，极小，游泳可玩。医鱼　　即四足鱼，俗称水鼠。身黑腹红，较蛇医肥而短。生垂云涧。久旱，出则得雨。石梆　　状类蛙而大，有黄黑二种，生石岩涧中，即闽越间蛤也。其声橐橐然，如梆，故名。　　　　羽毛唤起　　形不逾反舌，春晓则鸣，每声，则连呼起字，其声圆滑如鹂，林薄丛密处，多栖息焉。韩退之诗云：唤起窗全曙，即此鸟也。　　李之世诗：海白沙明风满天，宿云如絮裹山巅。曙窗唤起游人梦，犹有山房熟睡禅。念佛鸟　　形大如鸠，羽色黄褐，翠碧闲而成文。音韵清滑，如诵佛声，一名念佛子。韦蟾诗云：静听林飞念佛鸟，细看壁画驼经马。　　李之世诗：莲华九瓣坐中央，栏楯重重树几行。是处海潮音不断，人禽同说往西方。捣药鸟　　形罕见。春夏之间，月夜，独鸣于深岩幽谷之中，啼曰：克丁当，宛如杵臼敲戛之声，清亮可听。　　王梅溪诗：江南一岳占青阳，多少神仙此地藏。闻说仙翁捣药处，鸟声依旧克丁当。云韶部　　俗名音声鸟，凡有二种：一种，形如练鹊，毛具五色，喙红足碧。一种，形差小，羽杂玄黄，足或青赤，多居高峰绝顶，面旸谷而巢。飞翔有序，群族必单，于春夏早秋时见之。每风轻烟暖，则音响互发，宛如一部箫韶。山凤凰　　大如雄雉，绣颈衮背，劲骹悍目。朱冠特起，形如戴盂，夜以承雨露，则互饮之。亦不常见，或曰：竹实生，则来栖隐焉。　　李之世诗：苦竹无花讵足餐，禽声闵嘿讼烦冤。人间亦有戴盆者，甘露谁为灌顶门。惜春鸟　　形似燕而小，其声清切，翅绮黄白。春深见人，啼曰：莫摘花果。或犯之，则群飞掠人，连声而呼，乡人目之曰护山鸟。王梅溪诗曰：莫向山中摘花果，惜春啼鸟怒人攀。　　李之世诗：名花偏妒鸟衔残，多著金铃树底安。谁信山禽更解惜，声声啼切护春阑。提壶芦　　状类燕子，色错黄褐。春日则呼曰：提壶芦，沽美酒。湿湿鸟　　鸟自呼其名。晴鸣则雨，不鸣则晴。羽色黝翠，修尾扬翅，其形亦如燕。婆婆饼焦　　大不逾雀。每春夏秋，啼曰：婆婆饼焦。俗名胡须怪鸟。　　僧希坦诗：绿柳含烟烟不消，红花喷火火无烧。如何焦却婆婆饼，每对春风舌苦饶。碧鸡　　雌雄相逐，性不肯群，形采如鸦。翠膊碧臆，鸣声甚清。每岁翼二雏，羽翮成，则旧者飞去。羚羊　　形如羊，色褐，角类竹节而蹙。能避网罟，人鲜得之。　　周赟诗：獬豸同群性嫉邪，长须蹋遍九莲华。参禅许挂羚羊角，莫遣金刚献佛牙。苍鹿　　嘉靖中，乡人于天柱峰边见一鹿，毛甚长而色苍，盖五百年物也。玄鹿　　周凤冈九华纪游，嘉靖甲子，于黄山五老峰傍，见黑鹿，有光，遇于仄径，无可回避，上有悬崖，高二三丈，鹿一跃而登。及道光甲午游九华，于天台峰下遇之，摩肩而过，疑即黄山物，以问山僧。据云：本山向有此物，必百余年始一出，乃数千年仙兽也。附九华扇　　础骨，两夹鑴百寿图。黑油纸面，以泥金图九华。既为青阳县官岁修贡职，不得谓非方物也。况康熙乾隆御赐之额，每岁江南入贡之图，皆九华之邀宠于天庭，而有光泉石者也。前志俱未载，至清光绪周志始附及，殊当。　　周赟诗：青阳自古属宣州，九华曾邀太白游。一字名更醉草草，题诗不及敬亭好。谪仙去后刘郎来，看山巨眼公论开。尤物一见惊奇绝，敬亭不觉无山色。吾家山门天下奇，谪仙刘郎两不知。青阳一官恣闲散，索图先借九华看。白绫半臂世已无，县官贡扇金模糊。年年远向杭州买，金陵画工价更倍。九重但知贡青阳，虚名要使九华当。广文买扇自图写，不以官物饰文雅。虚声附和耳食多，才薄将奈名山何。欲借刘郎诗题扇，恨君未识山门面。明朝挥扇入画图，看比山门山如何。　　　　志余门第十一（分三：一、杂记。二、自治、三、生活。）　　上下古今，人事万变。自治谋生，总归佛眷。古木有灵，顽石善幻。人化涌泉，鬼吟循涧。断爪残鳞，聊广闻见。写以余沈，非关真面。志志余。　　　　一、杂记　　新罗国，在东海东，朝鲜国之东南。国王姓金，隋文帝时通贡，始封为新罗国王。其人如中国，读中国书，能诗。女子鬒发色美，唐贞观时，女主善德，表请改章服，从唐，故称为君子之国。国有鸡林州，贾人市香山诗，即其都也。唐费冠卿化城记，称金地藏，为新罗国王子，金氏近属，贞元十年，寿九十九岁。冠卿与地藏同为贞元人，此实录也。（前史于外夷小国之王，多称王子。地藏为新罗王之家属，国王姓金，故曰金氏近属。）　　散骑常侍关文衍，画九华图于白绫半臂，号九华半臂。自谓令此身常在云泉之内。　　新唐书高骈传，吕用之者，鄱阳人，世为商侩，往来广陵，得诸贾之欢。既孤依舅家，私盗其室，亡命九华山，事方士牛宏徽，得役鬼术。卖药广陵市，始诣骈亲将俞公楚，验其术，因得见骈，署幕府，稍补右职。　　陶守立，于九华草堂壁，画山程早行图，笔致清逸。　　宋滕宗谅，始作九华图，今不传。曹机，有石刻九华六图。程鹏飞，改六图为东西二图。元吴天锡，复总东西二图为四图。图佳，亦无取多也。　　清江九华图一卷，画秋浦两岸，中横大江，林木楼台，极其精细，笔意类燕文贵。后有石林二印，并刘须溪跋。　　胡应鳞诗薮，南唐九华山人，熊晙，早行云：山前犹见月，陌上未逢人。山居云：果熟秋先落，禽寒夜未栖。　　周让谷，形体丰硕而性剧，喜游山。尝同沈惕庵游九华，方近半霄亭，数人掖之始得上。吟云：仆懒童嗔予亦倦，天风扶上半霄亭。及望天台险仄，益股栗不能登，作五古以谢同游。后二韵云：我身如駏蛩，我行如羖鳚。乘风复何能，甘作退飞鹢。　　东岩有僧，少时，每见云生岩谷间，辄能辨色，或碧、或白、或黑、或紫、或易散、或不易散，一一识而收之。法以瓷瓶倒覆云上，候其满，以燥纸糊封之。客至，用针刺孔，则缭绕而出，须臾满房屋间，以之饷客。东坡诗云：近来学得收云法，拟把一囊赠我行。　　明纪，徐达传，达还镇池州，与遇春设伏，败陈友谅军于九华山下，斩首万级，生擒三千。遇春曰：此劲旅也，不杀为后患。达不可，乃以状闻，而遇春先以夜坑其人过半。太祖不怿，悉纵其余。（按中山开平，同佐太祖，功业相等。中山宽厚，子孙蕃昌。开平好杀，身后萧条。即此坑降一事，已见一斑。因果岂不可畏欤。）　　池州府齐山，有石峰林立，苍翠如削，号小九华。　　新安有山，九峰如芙蓉，号小九华山。　　东坡壶中九华诗序云，湖口人李正臣，蓄异石，九峰玲珑宛转，若窗棂然。予欲以百金买之，与仇池石为偶。方南迁，未暇也，名之曰壶中九华。且以诗纪之云：清溪电转失云峰，梦里犹惊翠扫空。五岭莫愁千嶂外，九华今在一壶中。天池水落重重见，玉女窗虚处处通。念我仇池太孤绝，百金归买碧玲珑。其后八年，复过湖口，则已为好事者取去。乃和前韵以自解云：江边阵马走千峰，问讯方知冀北空。尤物已随清梦断，真形犹在画图中。归来晚岁同元亮，却扫何人伴敬通。赖有铜盆修石供，仇池玉色自璁珑。崇宁元年五月，黄山谷系舟湖口，正臣持此诗来，石既不可复见，而东坡亦下世矣。感叹不足，因次前韵云：有人夜半持山去，顿觉浮岚暖翠空。试问安排华屋处，何如零落乱云中。能回赵璧人安在，已入南柯梦不通。赖有霜钟难席卷，袖椎来听响玲珑。　　池州僧默公，住长安慈恩寺。郑谷题其院云：虽近曲江居古寺，故山终忆九华峰。春来老病厌迎送，翦却牡丹栽野松。　　晋昌唐燕士，隐九华山，夜步林中，有白衣丈夫，戴纱巾，貌孤俊，循涧而来，吟步自若。吟曰：涧水潺潺声不绝，溪垄茫茫野花发。自去自来人不知，归时唯对空山月。将与之言，未及而没。明日燕士问里人，有识者云，吴氏子，举进士，善为诗，卒数年矣。按河东记，无名小鬼，赠韦齐休诗，与此正同。其诗云：涧水溅溅流不绝，芳草绵绵野花发。自去自来人不知，黄昏唯对青山月。　　水月庵，有罗汉柏，高二三尺，群鸟栖焉，似山雀而小，色苍翠。庵中一老僧呼曰：徒弟，便就食。或客至，僧亦呼之，即群下，甚驯扰不惊。后僧终，鸟尽飞去。　　卢生，不知何许人。明郑太宰用章，赠诗云：九华卢生，远涉江淮，走云中，历太行，上天子之都，称壮游矣。貂敝言旋，赋此赠别。诗曰：九华仙客揽征衣，极目归鸿逗雨飞。郑重青萍休夜吼，风尘谁复辨支机。　　士大夫道经青阳，无不登九华。一经大官驻节，邑令发一符牒，本山住持僧，供帐劳费，不可言悉。鄢陵郑公二阳抚皖时，过不往。有过青阳，王令邀游九华山，不赴，因赋诗示之曰：遥望华峰路不赊，飞云片片堕檐牙。因怜舆卒肩头苦，更揣僧徒腹内嗟。供亿纷纷劳梵舍，送迎仆仆罢官衙。权将图志当游具，领略山光趣已奢。　　池州府志言，九华深处，广邃如堂，可容数百人，怪石咸仙佛之像。洞悬钟乳若幢盖，旁列金黄牡丹仙桂等花。有猎者逐鹿，偶值其胜，折花以归，人惊异之。及复往，遂失其所。此山南鱼龙洞中实境，非幻景也。　　宣城记，载临城县西北四十里，盖山，高百余丈，有舒姑泉。昔有舒氏女，与其父析薪，倦坐，牵挽不动，乃还告家人。比往，唯见清泉湛然。女母曰：吾女性好音乐，乃弦歌，而泉涌回流，有朱鲤一双涌出。　　按盖山，即九华翠盖峰。舒姑泉，为雪潭之源。　　﹝按此女乃化鲤，而非化泉。人身化鱼，当为罪报所致，何足咏歌。许止净识。﹞　　胡长白家于武学之右，袁府巷内。偶锄后园地，忽铿然有声，异之。以手擘土，见一研山埋其下，出之，长可尺许，高数寸，峰峦崷崒森秀，纹如胡桃，色黝然，真几案之佳物也。长白以形类九华，因名小九华，如东坡先生仇池石故事。　　蔡州苏昆生，维扬柳敬亭，尝客于左宁南武昌军幕。柳以谈，苏以歌，为幸舍重客。宁南没九江舟中，百万众皆奔溃。柳先期东下。苏生恸哭，削发入九华。　　楚寒碧上人，自竟陵入九华，谭友夏弟元声，字韵远，为书导之于贵池刘征君。寒碧名僧，能诗，有游九华数章，今不传。　　云仙杂记云，九华小民，浚池，得物，状类竹根。旁有一铭曰：浮阳笋，太古孕，投酱缶，三年不尽。民不识字，令人读之。试以豆一斗造酱，投物其中，果三年不减。　　九华茶，唯茗源最佳，见称于阳明九华赋。诸峰所植，虽不及此，然味清泉洁，较他山犹胜。（据光绪周志方产注明，茗源，应作闵源。）　　梵书言，佛项有圆光，亦云白毫光。评文者，每借以喻题之元神，不知此固人人皆有，非其时地则不见耳。光绪庚子早秋，修九华志，方编诗，晓行九华山田间，时稻花含露，绮旭初升，自顾影横碧毯，头上有气晕，圆如车轮，白光闪烁，如罩一圆玻璃，从者诧异。予谓，人皆有之，使以影就稻，果然。第有大小明暗盈亏之不同，盖因人之邪正强弱寿夭而别也。周赟识。﹝按佛项有圆光，眉间有白毫，是两事，非一物。山门误为一，及作顶有圆光，俱全不知佛之相好所致。又山门已知人人固有之光晕，有大小明暗盈亏之不同，即可判其人之邪正强弱寿夭，而仍一味毁谤佛法，亦自欺人之甚也。德森识。﹞　　清光绪二十年秋八月，有挑夫王某，素有烟癖。自徽之屯溪，肩货至九华，行经洗手亭，薄暮，倦极，息肩，坐道旁。仿佛见茅屋内有灯火，亟思取茶止渴。甫入门，适旧相识者，仍以卖烟为生计。略叙寒暄，饱尝烟味。临行，给铜钱，犹一再辞而始受。王某肩货到山，已二鼓矣。明日卸货于某号，言昨夜吸烟事，闻者惊异，谓某已死年余，葬某处。王某愕然，邀人趋视，昨晚经行处，果黄土一坏，铜钱犹存在也。　　　　二、自治　　甲、佛教会，民国三年成立，为本山总机关，由丛林与各寺庵组织之，性质与地方自治相近。有图记，文曰：青阳县九华山佛教会之图记，以昭信守。地点，在化城寺。公推正副会长，主持会务，任期三年。经费，在印签捐四成开支。民国十一年一月，改会长为理事，公推六人，分任会务，扫除旧习，精神形式，顿改旧观。后以事权不一，转滋纠纷，十三年冬，仍复会长制。　　乙、教育，清宣统二年，县教育会，推广教育，九华始办初等小学，经常费，由各寺庵募助。假太白书堂为校址，僧俗同校，因地制宜。民国元二年，受军事影响，香烟冷落，经费无著，遂停办。十一年春，佛教会改组，各理事热心公益，以规复学校为前提。旋以校舍建筑，尚待筹画，议遂寝。十四年春，西区第二初级小学始成立。　　丙、慈善，九华阴骘堂，历有年所。向有弓田三十三亩三分，荫山八号，市房三重，无他项消耗。所有收入，专事施棺掩埋，由山主轮管。每年冬十月十五日，各姓执事，齐集阴骘堂，审查收支帐项，以便接管，而专责成。　　丁、警察，九华属青阳西乡，庙前镇，向有警察分所。九华五方杂处，每届秋冬，香客云集，因划为西乡特别区，设警察分所，以便保卫治安。常年经费，由佛教会担任。　　戊、捐务，九华化城寺，天台顶，地藏塔，印签两捐，始于清宣统元年，时以池州开办中学，经费由六县摊认。此外如贵池之铁板洲，青阳之九华山，每年认缴教育费若干圆。九华印签捐无定额，以六成解中学，四成供给地方公费。自池州中学迁省城，改为省立第七中学，省款开支。六成捐务，始由县教育会收回。近年印签捐，列入地方教育费项下，由佛教会承办。全年总数，一千四百一十圆，分期呈缴。自二圣殿，至天台顶，不准私售印签，妨碍捐务。　　己、山董，九华庙宇林立，环月牙池三面，延及白马亭，多为商店。凡地方有关本山公务，由化城寺住持召集各寺庵，暨各商号，议决进行。向有商董，如现行商例，董事无定数。清宣统元二年，始有临时山董名称。然九华以寺庵为主体，山董系帮办性质。民国初年，泾邑吴君霖轩，经商九华，毅然以本山义务为己任，兴利除弊。刘前知事，照会为九华山董。十余年来，维持提倡，僧俗景从。至于重建三元桥，修筑二圣殿以下道路，尤多所援助。倪前知事赠额曰：卫法保商，其嘉奖盖有由也。　　　　三、生活　　甲、九华庙宇，有檀信捐助香灯田，有僧人自置田土，加以募化法事等项收入，以为生计。其无田土者，有香火之赀，亦可稍以自给。迨民国以来，军事旁午，香烟冷落，亦清苦异常。　　乙、九华商业，以正八九十月为极盛，时间虽短，而获利颇丰。生货变为熟货，商业多兼手工。玩具，如木刀、木鱼、木叫、竹笛。用品，如木盘、竹箸、饭筒、果盒、样包。食品，如姜片、黄精、茶叶、查饯、[廿/麻]糕。皆本山出品，工省而价廉，销场颇旺。其他各货，自外入者，运费增加，价亦昂贵。　　丙、九华山田，峻如梯，小如笠，瘠如沙漠。唯泉水灌注，保无旱干。午节后分秧，重阳前始收获，每亩收不及三百斤。且多风灾，若谷熟遭风，则收成更歉。山高性寒，无蚕桑之利。农事毕，则采薪。下季香客云集，山路崎岖，车马不便，农人多充兜夫挑夫，其工值较普通劳工为优。　　丁、游手好闲者，多依赖香客为生活。秋冬之交，乞丐途为之塞，由二圣殿至山为多数。野蛮无赖，每滋事端，进香者视为畏途。自添设警察，派人巡逻，始扫除恶习。　　　　新编后跋　　九华山，自唐李青莲定名，金地藏卓锡，及见地藏生前灭后一切神异，凡稍知佛法端倪之士，即知其时金地藏，实为释尊在忉利天宫，嘱累担荷救度末世苦恼众生之地藏菩萨所示现，兹山即为菩萨应化道场，（应化之义，详卷首印老序。）了无疑义。故得香火肸蚃，与清凉，峨眉、普陀，并峙，称为震旦之四大名山。　　大士悲深愿切，灵应昭著，众生蒙福获益之事，纸不胜书。奈开山以来，虽大明嘉靖、万历、崇祯、大清康熙、乾隆、光绪，七次（万历二次）编辑山志，概由官厅主修，儒士秉笔，从未得一深通佛法之高僧钜儒，参与其间，发挥佛法有关世道人心，国家社会，普利众生，不可思议之实理实事。前六次，虽未发挥，尚少毁谤。至光绪周志，诬蔑三宝之文，连篇累牍。稍知佛法利益者阅之，无不疾首痛心，实为大士名山一大憾事。　　李圆净居士，因见印老法师，已将王雅三先生所编之普陀新志，改正流通，（老人全不露有改正之迹。）又念兹山各志之纰缪。乃恳请将清凉、峨眉及此山，三山志，一并改正流通。俾四大名山，同得良好志乘，遍布寰宇，庶未读佛经之士，亦有稍知文殊、普贤、观音、地藏、四大士，助佛宣化，救度众生，不可思议之大威神力，并知四大士之殊胜道场，渐增信仰，佛法前途，亦多利赖。老人素以宏扬佛法，利济众生为己任，即慨然允许，力任为之。一面函许止净居士，佐助点缀。清峨二志，早已出书。（出书经过，已见各志流通序，及本志卷首二序中，此不赘。）兹志之延阁数年，迟迟难就者，厥有数因。老法师近年印行各书，多其自行订定底稿，森与陈无我居士助校对。及峨志尚未订完，老人目力锐减，由森逐一奉命以蒇其事。至兹志，但由许居士标出编订大意，一切订定安顿手续，老人目力日差，概命森次第料理。森本苦恼谫陋，何堪胜此重任。幸李居士征集书籍颇富，许居士标明大意甚妥，及森常在老人座下，随时可以请问。但各门多须重新编辑，实非清峨略修之比。加之老人全不经手，森又心目暗钝。此为多延时日之一大原因。再森业障深重，值此法门多事之秋，为南赣佛法，求保存寿量寺，及挽救江西第四第八两行政区，二次没收寺产案。自癸酉春，至丙子冬，四年之内，多为此三事奔走呼号，函电驰求，吁请援救。虽仗三宝不可思议之威神加被，十方护法之大力维护，一一达到美满结果。而森之光阴精神，大都消耗于此。至丙子夏，竟积劳成疾，迄今尚未全愈。此又一再延宕之最大原因，森实应尸其咎。（冀塞延宕之责，叙此缕琐。）今幸　　大士慈光普照，老法师福德加被，逐卷多循许居士标示大旨，（损益去留，多其指定。新增有关佛法之文，更多由其指出。）编订完成。复得性寂大师，与陈无我，仇德恒，二居士，佐助校对，致能完成此举。虽森知识谫陋，当然纰缪仍多。但今风气大开，明达之士，多通佛理。想阅之，自知佛法有益身心，取金遗矿。不致徒计文辞工拙，买椟还珠。较之六种旧志，或可稍慰赞仰大士之深心。至其中所有错讹，切望阅者指示，庶可识之，俟后贤再版改正。又形胜、梵刹、建置，各门，编者不能亲往勘对，只依旧志，指南等书，斟酌而定。然时世推迁，古今莫定，挂漏重复，势所不免。卷三梵刹门后，已略述所以。博雅君子，幸勿以现状不符见责。如有指正，实所欢迎。此皆不慧馨香祷祝以俟之者。　　　　中华民国二十七年，岁次戊寅，四月。　　　　释迦文佛圣诞日，苦恼比丘德森谨跋。
