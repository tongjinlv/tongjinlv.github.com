　　　　九华山志卷五　　　　檀施门第六（内分二：一、法施。二、财施。）　　菩萨度生，具四悉檀。施波罗蜜，六度首端。法雨普被，大众同餐。外护所托，王臣宰官。须达高踪，千古不刊。财法二施，功德等观。志檀施。　　　　一、法施　　　　万历十四年颁经谕　　皇帝敕谕地藏寺。朕惟佛氏之教，具在经典。用以化导善类，觉悟群迷。于护国佑民，不为无助。兹者圣母慈圣宣文明肃皇太后，命工刊印续入藏经四十一函，并旧刻藏经六百三十七函，通行颁布本寺。尔等务须庄严持诵，尊奉珍藏。不许诸色人等，故行亵玩，致有遗失损坏。特赐护持，以垂永久。钦哉，故谕。大明万历十四年三月日。　　　　万历二十七年颁经谕　　谕九华山地藏寺僧众。制曰：朕诚心印造佛大藏经，颁施在京，及天下名山寺院供奉。经首护持，已谕其由。尔住持及僧众人等，务要虔洁供安，朝夕礼诵。保安眇躬康泰，宫壶肃清。忏已往愆尤，祈无疆寿福。民安国泰，天下太平。俾四海八方，同归仁慈善教。朕成恭己无为之治道焉。今特差内官监太监汉经厂表白李官，赍请前去彼处供安，各宜仰体知悉。钦哉，故谕。大明万历二十七年闰四月二十四日（年月上有广运之宝）。　　　　补总持灭定业真言疏（略云，补总持疏）　　　　清释　　智旭　　敬礼慈尊地藏王，神咒善能灭定业。普救无边五浊苦，绍隆三宝种不断。　　智旭，与法界众生，迷本净心，已造定业。无明所覆，不自觉知。故于今日，同婴苦报，远隔正法，遭遇魔邪。倒说大乘，诬毁了义。逐后世微绩，忘教主典型。设宣实道，反被讥诃。虽解真乘，仍亏智断。叹同修之落落，嗟外护之冥冥。果岂他尤，因原自造。唯扪心内悔，悲仰求哀。恭念地藏大士，无上医王，灭业真言。无边神力，定能拔三障苦，施三德乐。是以专心持诵，速望冥加。向持三百二十万、一百万、四十八万竟。今复为某等（广列比丘沙弥居士等名不录），各各有差，至心共持一百四十万。伏愿一切比丘，增长福慧，成就圣根。断世爱网，摧我见山。一切沙弥，志慕大僧，克臻净行，增修戒慧，弃舍幻缘。期许誓同先哲，举止不类时流。一切檀护，明识是非，了达邪正。以愿作众生之眼，将身为佛法之城。又愿各信净土玄猷，共勖乐邦妙行。具诸戒品，读诵大乘，深信因果，解第一义。常为人说法藏远因，弥陀现果。令诸有情，咸脱苦轮，毕获安乐。又愿智旭，与诸知识，互为主伴，恒转法轮。誓灭三涂定业，妙畅安养真诠。恭干三宝圣尊，同体摄受。　　　　甲申七月三十日愿文　　　　清释　　智旭　　归命能仁无上尊，大孝大慈真法性。三乘权实众威神，愿赐哀怜垂摄受。弟子智旭，自惟夙障，缠此幻形。复以深愆，丁兹劫浊。三写乌焉，悲佛法之衰乱。五逆横作，痛国步之艰难。朝野无改过之心，缁素争覆辙之践。良由共识相种，恶业同牵。同分妄见，眚缘共起。彻底思惟，决无心外实境。由衷悔憾，须勤体内沤和爰与同行，并集檀那，普为国王帝主，父母亲缘，土境万民，法界含识，顶礼慈悲道场忏法，供养历代知识道容。然香三炷，供常住三宝。又三炷，奉供幽冥教主。地藏慈尊。伏愿大行皇帝，灭毁像之重尤，解杀戮之积怨，顿蒙解脱，速悟无生。今日主臣，进贤远佞，发真实悲救兆民之心。捐利去名，竭真实不顾身家之悃。次愿我等各各生身父母，历劫亲缘，师友知识，眷属檀护等，已命过者，长辞八难，托质九莲。今现在者，不受兵祲，永离惊慑。又愿执劳运力，助营福业者，一念无私，共转国家之祸乱。三轮不昧，等消君父之愆尤。又愿见闻随喜，广及法界众生，普植良因，等成妙种。空五浊之幻染，证三德之性真。尽虚空界，悉悟圆常，智旭乃当成等正觉。　　　　化持地藏菩萨名号缘起　　　　清释　　智旭　　吾人最切要者，莫若自心。世间善明心要者，莫若佛法。然佛法非僧不传，僧宝非戒不立。戒也者，其佛法纲维，明心要径乎。慨自正教日替，习俗移人，髡首染衣，不知比丘戒为何事。一二弘律学者，世谛流布，开遮持犯，茫无所晓，况增上威仪，增上净行，增上波罗提木叉乎。又况依四念处行道，增心增慧，以成三聚五支者乎。嗟嗟！三聚五支不明，谓大乘僧宝，吾不信也。僧既有名无义，谓传持佛法，明了自心，吾尤不信也。坚净信菩萨悯之，以问释尊。释尊倍悯之，委责地藏大士。大士更深悯之，爰说占察善恶业报经。　　经曰：恶业多厚者，不得即学定慧，当先修忏法。所以者何？此人宿习恶心猛利，现在必多造恶，毁犯重禁。若不忏净，而修定慧，则多障碍，不能克获。或失心错乱，或外邪所恼，或纳受邪法，增长恶见，故先修忏悔。若戒根清净，及宿世重罪得微薄者，则离诸障。　　又曰：虽学信解，修唯心识观，真如实观，而善根业薄，未能进趋，诸恶烦恼，不得渐伏。其心疑怯怖畏，及种种障碍。应一切时处，常勤诵念我之名字。若得一心，善根增长，其意猛利。当观我及诸佛法身，与己自身，体性平等，无二无别，不生不灭，常乐我净，功德圆满，是可归依。又观自身心相，无常、苦、无我、不净、如幻如化，是可厌离。如是观者，速得增长净信之心。所有诸障，渐渐捐减，此人名为学习闻我名者。若杂乱垢心，诵我名字，不名为闻，以不能生决定信解。但获世间善报，不得广大深妙利益。　　嗟嗟！由此观之，戒不清净，二观决不易修。二观不修，一实何由证契？而欲戒根清净，舍忏悔持名，岂更有方便哉。且持名一法，自其浅近言之，愚夫愚妇，孰不能矢口。自其深远言之，不达法身平等，杂乱垢心，不得名为闻矣。故知以二观为指南，能修二观，方为闻菩萨名。以闻名为方便，真实持名，便是圆摄二观。故名闻障净，障净戒得，戒得定慧发生，定慧而一实证入矣。明心见性，是真僧宝，真传佛法。吾辈生末叶，闻此真法，宜如何努力以自勉也。　　　　赞礼地藏菩萨忏愿仪后自序　　　　清释　　智旭　　大法久湮，人多谬解。执大谤小，举世皆然。然地狱众苦，已随其后，喑哑余报，复更难穷。故地藏慈尊，大集会中，现声闻相，世尊广叹胜德。且较云：假于弥勒、妙吉祥、观自在、普贤、殑伽沙等大菩萨所，百劫至心归依，称念礼供，求诸所愿。不如一食顷，归依称念礼供地藏菩萨。以久修坚固大愿大悲，勇猛精进，过诸菩萨故也。盖末世驾言大乘甚易，躬行僧行实难。宁知废小谈大，并大亦非。悟大用小，即小本胜。故法华诫弘经者，必依四安乐行。涅槃极谈常住佛性，尤扶戒律。大士功德独胜，得非亦在此乎。智旭，深憾夙生恶习，少年力诋三宝，造无闲罪。赖善根未殒，得闻本愿尊经，知出世大孝，乃转邪见而生正信。仍以谤法余业，辛勤修证，不登法忍。每展读大士三经，辄不禁涕泗横流，悲昔日之无知，感大士之拯拔也。因念浊智流转之日，同此过者不少，敬宗十轮，并本愿、占察二典，述此仪法。庶几共涤先愆，克求后果，不终为无依行乎。未登无生正位，皆可修之，无论初心久学也。　　　　为警心居士持地藏本愿经兼劝人序　　　　清释　　智旭　　唯圣罔念作狂，唯狂克念作圣，此危微的传也。佛法亦尔，一念迷，常寂光土，便成阿鼻地狱。一念悟，阿鼻地狱，便是常寂光土。所以地藏本愿，直与华严同一血脉。试观华严世界，即空即假即中，不可思议。地狱众苦，亦即空即假即中，不可思议。华严明自心本具之净土，令人知归。地藏明自心本具之苦轮，令人知避。一归一避，旨趣永殊。而归亦唯心，避亦唯心，心外决无别法。儒所谓：道二，仁与不仁而已。危乎微乎，善利分舜跖之关，去存为人禽之别。熟读本愿经，不思自觉觉他，出地狱归华藏者，必不仁之甚者也。警心居士悯之，遂毕世受持，兼以劝人。予谓适发此心，地狱苦轮便当顿息。欢喜为序，代法界众生普劝云。　　　　化持灭定业真言一世界数庄严地藏圣像疏　　　　清释　　智旭　　释迦佛谓定业不可救，所以寒造罪之心。地藏菩萨说灭定业真言，所以慰穷途之客。旭，少习东鲁，每谤西干，承观音大士感触摄受，后闻地藏本愿尊经，始发大心，誓空九界。今得与僧伦，染神乘戒，皆慈愿冥加，不可诬也。爰念娑婆弊恶，惑业苦三，如恶叉聚，无上醍醐，悉成毒药。持律者，唯事衣钵，作犯止持，茫无所晓；习教者，唯事口耳，禅那理观，瞀无所得；参宗者，流入机境，播弄精魂，心佛真源，毫无亲证。净土一门，稍切时机，亦苦多成退托，未合不思议大乘。良由业重障深，浊智流转，虽有圣者，末如何也。唯地藏慈尊，悲深愿重，专愍刚强。尚能转我当年殷厚邪心，使得正信出家，岂难转大地众生无知过犯，使归真际乎。故于三宝前，发心欲造万佛铜殿，中供大士，永镇九华。爰受一食法，结百日坛，持灭定业真言五百万。又化大心缁素，或持十万，或百千万，共成十万万，表三千大千世界数。以其总数，供大士像中，作尽未来广化十方左券云。　　　　化铁地藏疏　　　　清释　　智旭　　洪钟具无边音性，一击而顿彻铁围。地藏圆同体大悲，瞻礼而顿蒙与拔。幽冥之觉悟可期，现在之障缘宜转。灵峰心怀礼公，既已铸钟打钟，复思是像作像。虽丹青刻画，咸皆性同虚空。而炼就纯钢，可表坚固不坏。四德非尘，藉一尘而圆显。三身无像，藉影像以妙彰。寄语高贤，共行檀施。助铁者，如正因心发，法身妙果可登；助炭者，如了因心发，般若光明可悟；助食用者，如缘因心发，解脱神通可基。从大士而发其心，正是全性起修。由众信而成此像，正是全修在性。如是事、如是理、如是因、如是果，真语实语，谛思谛行。　　　　刻占察行法助缘疏　　　　清释　　智旭　　易曰：积善之家，必有余庆；积不善之家，必有余殃。　　书曰：惠迪吉，从逆凶，唯影响。　　作善降之百祥，作恶降之百殃。因果报应之说，未尝不彰明较著于世间也。但儒就现世论，未足尽愚者之疑情。　　自释典入支那，备明三世果报，益觉南宫所悟，及孔子尚德之称，事理不诬。然三藏权诠，只明因缘生法，未直明因缘无性，故云：佛能转一切业，不能转定业。逮大乘会中，始广明格外深慈，建胜异方便，依万法唯心，缘生无性之理，设取相无生二忏，以通作法之穷。然后罪无大小，障无浅深，依教行持，悉堪消灭，如赫日当空，霜露顿收也。昧者谓，重罪可忏，开造罪门，盖不唯罔识佛菩萨之弘慈，亦岂知儒者之了义。孔子曰：过而不改，是谓过矣。忧悔吝者，存乎介，震无咎者，存乎悔，盖明示人以自新之端矣。夫罪有重轻，事非一概。世法不能治，佛法治之。作法不能治，取相治之。取相不能治，无生治之。则究竟离苦解脱之法，不得不归功佛门，又不得不归功观音地藏诸大士也。观音应十方世界，尤于五浊有缘。地藏游五浊娑婆，尤于三涂悲重。如父母等爱诸子，而于幼者及无能者尤所钟情，此占察善恶业报经，诚末世多障者之第一津梁也。坚净信菩萨，殷勤致请，释迦牟尼佛，珍重付嘱。三根普利，四悉咸周，无障不除，无疑不破。三种轮相，全依理以成事，故可即事达理。二种观道，全即事而入理，未尝执理废事。又复详陈忏法，即取相，即无生，初无歧指。开示称名，观法身，观己身，顿同一致。乃至善安慰说，种种巧便，不违实理。此二卷经，已收括一代时教之大纲，提挈性相禅宗之要领，曲尽佛祖为人之婆心矣。予依经立忏，程用九居士捐资，并募善信助成之。此正欲立立人，欲达达人之极致也，谁谓学佛非儒者分内事哉。　　　　九华芙蓉阁建华严期疏　　　　清释　　智旭　　予每谓地藏本愿一经，当与八十一卷华严并参。华严明佛境界，称性不可思议。本愿明地狱境界，亦称性不可思议。一则顺性而修，享不思议法性之乐。一则逆性而修，受不思议法性之苦。顺逆虽殊，全性起修，全修在性，一也。一念迷佛界不思议性，则常寂光土，应念化成刀山剑树，炉炭镬汤。一念悟地狱不思议性，则泥犁苦具，应念化成普光明殿，寂灭道场。迷悟虽殊，性德无增无减，又一也。然性德虽无增减，非逆顺不属迷悟。而迷之为九界逆修，遂感分段变易二死苦报。悟之为佛界顺修，遂成菩提涅槃二种转依。迷为三惑，悟为三智。逆修为十恶五逆，顺修为六度万行。生死为三界四相，转依为三身四德。苦即法身，惑即般若，业即解脱。谚谓：推人扶人，只是一手，赞人毁人，只是一口。大佛顶谓，如水成冰，冰还成水，讵不信然。然则芙蓉九朵，信可与华严九会，同其表法，岂谓地藏本愿经，仅谈地狱因果事相而已。况华藏世界，安住大莲华中，如来成道，亦坐宝莲华。而优钵罗、波头摩等地狱，亦复名青莲华，赤莲华。可见一名、一喻、一事、一法，皆悉具足十界，在当人迷悟顺逆何如耳。不思议法性，体非群相，不碍诸相发挥，又奚闲于地狱及寂光哉。愿诸开士，率诸檀越，即以此为顺修因缘，开发正悟，则铁围两山，即是金刚菩提道场，无令火焰幻作金莲，斯大妙矣。　　　　九华山营建众僧塔疏　　　　清释　　智旭　　福田有二：曰敬，曰悲。以田胜，悲田，以心胜。供舍利，而福等虚空，敬田也。泽及枯骨，万世称为仁主，悲田也。一田功德，已不思议，况悲敬具足者乎。夫罗汉四果，证入无生，永离我执，既入涅槃，不爱枯骨。凡夫比丘，未断思惑，傥尸骸暴露，则神识不安。神识不安，可悲也，堂堂僧宝，可敬也。矧凡圣莫测，神圣渊府，龙蛇混居，安知肉眼所谓凡僧，非即大士曲示乎。是故随供一骨，罔不具悲敬二田。九华为天下第一名山，乃荒原暴骼，悚目伤心。予初到山，首以此事经怀，适有众耆，快为鼓舞，不揣陋拙，倡作先声。其有见闻随喜，无论若缁若素，若少若多，既投最胜之因，必克无上之果。敬则成佛道而有余，悲则度众生而无量。系以偈曰：僧相堂堂，福德之海，纵令朽骨，福性奚改。起塔供养，应至梵天，况复丈许，讵云不然。大士示形，遍在生死，青淤朽骨，黄金锁子。弹指合掌，的的真因，谁为证佐，妙法华经。　　　　复九华常住书　　　　清释　　智旭　　向年托迹宝山，于一切精律行者，作地藏大士想，即一二不拘小节者，亦作志公济颠等想。圣道场地，龙蛇混杂，凡圣交参，不敢以牛羊眼妄测，自招无闲重罪也。适闻山中稍稍构难，虽大菩萨示现作略，然经云：宁破千佛戒，莫与外人知。又世典云：胡越人相为仇敌，及乘舟遇风，则相救如左右手。九华实地藏慈尊现化地，山中大众，无非地藏真实子孙，不知历几劫修行，到此名山福地，乃为小小一朝之忿，遂使智不若胡越同舟，非所谓一芥翳天，一尘覆地者耶。不肖智旭，少时无知，毁谤三宝，罪满虚空。仗地藏大士深慈厚愿，拔我邪见，令厕僧流，故今日称地藏孤臣，山中大众，皆吾幼主。臣无轻君之念，而有谏君之职。唯是诚惶诚恐，稽首顿首，遥向宝山，披陈忠告。唯愿众师，各各舍是非人我之心，念法门山门之体，同修无诤三昧，永播大士道风。古人云：官不容针，私通车马。又云：家无小人，不成君子。纵有实非大士真实眷属，亦须慈恕，令其渐种善根可也。　　　　九华山大夏庵募建大悲阁引　　　　清释　　兴斧　　天界盛和尚曰：世人只知念救苦救难观世音，而不知念救安救乐观世音，此开天辟地之论，人皆罔识其旨。余特拈出，为大安大乐者，作一还丹引子耳。悲华经云：弥陀如来，于往昔劫中，为无诤念王，弃舍国位，同不眴，尼摩，两太子出家，誓成正觉。不眴，即观音大士、尼摩、即势至菩萨，此皆从安乐中服还丹妙药，自救而救诸众生者也。九华大夏庵，空生上座，德高腊长，以兴创为行，救世为愿。复于本庵西，建一大悲阁，使十方佛现，同兴赞叹之词，一乘法分，共起悲仰之心，何安乐之不舍，苦难有不急救者哉。愿诸信心，纵不能如无诤念王弃国舍位，盖互相汲引，作施度胜因，亦可以救安救乐，何莫非观音大士现身说法也欤，又何莫非还丹妙药也欤，是为引。　　　　二、财施　　　　九华山创建化城寺记　　　　唐　　费冠卿　　九华山，古号九子山，崛起大江之东。揖灊庐于西岸，俨削成于天外。旁临千余里，高峰峻岭臣焉，连岗走陇子焉。自元气凝结，几万斯年。　　六朝建都。此为关辅。人视山而天长，山阅人以波逝。其间圣后贤臣，咏歌迭兴，言不及者，兹山屈焉。　　开元末，有僧檀号，张姓，自郡馆至，为乡老胡彦请住，广度男女。触时豪所嫉，长吏不明，荧其居而废之。时有僧地藏，则新罗王子金氏近属，项耸奇骨，躯长七尺，而力倍百夫。尝曰：六籍寰中，三清术内，唯第一义，与方寸合。落发、涉海、舍舟而徒，睹兹山于云端，自千里而劲进。披榛援藟，跨峰越壑，得谷中之地，面阳而宽平，其土黑壤，其泉滑甘，岩栖涧汲，以示高洁。曾遇毒螫，端坐无念，有美妇人作礼奉药云：小儿无知，愿出泉补过。应视坐石，石间潺潺，时人谓九子神焉。素愿写四部经，遂下山，至南陵，有俞荡等写献焉。自此归山，迹绝人里。　　逮至德初，有诸葛节等，自麓登峰，山深无人。云日虽鲜明，居唯一僧，闭目石室，其旁折足鼎中，唯白土少米烹而食之。群老投地号泣，和尚苦行若此，某等深过已。出泉布，买檀公旧地，敢冒死请，大师从之。近山之人，闻者四集，伐木筑室，焕乎禅居。有上首僧胜瑜等，同建台殿。楩楠豫章，土地生焉，断而斫之。[王+武][王+夫]琪琼，不求他山，肆其磨砻。开凿澞涧，尽成稻田。相水攸潴，为放生池。乃当殿设释迦文像，左右备饰，次立朱台，挂蒲牢于其中，立楼门以冠其寺。丹素交彩，层层倚空。岩峦队起于前面，松桧阵横于后岭。日月晦明以增其色，云霞聚散而变其状。松声猿啸，相与断续，都非人间也。　　建中初，张公岩典是邦，仰师高风，施舍甚厚，因移旧额，奏置寺焉。本州牧贤者到寺，严师之敬。西江估客，于云外见山，施帛若干疋，钱若干缗，焚香作礼，遥以祈佑，师广德焉。况亲承善诱，感悟深哉。旁邑豪右，一瞻一礼，必献桑土，岂诸牧不合礼焉。富商大族，轻其产哉，道德感也。本国闻之，相与渡海。其徒实众，师忧无粮，发石得土，其色青白，不碜如面。夏则食兼土，冬则衣半火，无少长，畬田采薪自给。其众请法以资神，不以食而养命，南方号为枯槁众，莫不宗仰。中岁领一从者，居于南台，自缉麻衣，其重兼钧，堂中榻上，唯此而已。池边建台，厝四部经，终日焚香，独味深旨。　　时年九十九，贞元十年夏，忽召徒告别，罔知攸适。但闻山鸣石陨，感动无情。将示灭，有尼侍者来，未及语，寺中扣钟，无声堕地。尼来入室，堂椽三坏，吾师其神欤。趺坐函中，经三周星，开将入塔，颜状亦如活时，舁动骨节，若撼金锁。　　经云：菩萨钩锁，百骸鸣矣。基塔之地，发光如火，其圆光与。其佛庙，群材缔构，众力保护。施一金钱，报一重果，下为轮王，上登圣地。昔有护法良吏，洎施力僧檀越等，具刻名于石。深疾后代，不能立殊绩以济众，又不能破除余财崇胜因缘，啄腥膻，顾儿妇，生为人非，死为鬼责，悲哉！　　时元和癸巳岁，予闲居山下，幼所闻见，谨而录之。孟秋十五日记。（前史于外夷小国之王，称为王子。所谓新罗王子者，即国王也。地藏为新罗王之家属，国王姓金，故曰金氏近属。后人误以王子，为王世子，致疑近属二字为衍文。乃由不知记中所谓王子者，实即新罗国王之误也。）　　　　建五溪桥亭楼坊记　　　　明　　苏万民　　五溪之水，源出九华，北流梅根，入大江。溪桥去九华不二十里而近，登桥望天柱云门诸峰，宛如图画，诚邑中胜概也。溪不甚广，春夏水涨，漂迅不可航。旧有桥，桥之西有小山，上有玩华亭址，乃都宪彭公命建，亭废碑蚀，独溪山之胜存耳。夫桥之造，不一人，亦不一次，就工者鲜。如石垛木梁，乃兵宪冯公镇池时营也，岁久腐欲倾。　　万历四年二月，余始到，逾桥危之，暂命支以木。三四月间，洪涛冲，大倾矣，往来人病涉，欲桥渡且弗得，矧冀亭榭楼阁之一登览乎。夏五月，按台唐公，道经桥，见圮甚，目余修之，云：此王政之一端也。余随召工度费，人人有难色，且曰：非数千金不可。余思，时诎举嬴，安敢轻议。又逾月，因候送兵宪公，同步至玩华亭址，观之，亦云：有司政务，不可缓。余乃谋诸邑耆民吴仕范、章元缙、章士杰、徐世广、熊镗、王致佑、陈宗贵、李文林、汪廷衢、章允中十人，靡不欣欣承焉。又据案草疏，授僧人了瑾，遍募通邑大夫士庶，施财助工，余首捐俸为倡。通邑之大夫士庶，咸多寡悦输，计薄可得六百余金。　　择九月初三起工，十耆民，同委官施表臣等，竭心殚力，先以十数桔槔，运水别流。合溪作三泓，每一泓阔三丈，高二丈七尺左右有差。下筑松桩于沙，为桥垛驻脚之基，基固，方[石+秋]以石。石采于溪傍之山，用匠几三百人，费七百金有奇，民工无算。至五年三月初，桥将告成，适按台唐公又经此，睹其壮固，喜甚。兵宪公始以工大难就为恐，既见次绪，尤喜甚，而又有复旧亭之命矣。　　余亲诣桥西山额，去遗址数武，得一旷坪，命工开筑。为堂三楹，堂之上，构亭一座，少侧，对华亭之左，取旧毁四峰庵所供神像，庙之。庙之前，为小室，设床帐，备往来宦游者憩焉。桥西建石华表四柱。桥东建楼三大间，下周以砖石，上开八窗，立一佛龛于中楼。前左建关王祠，择一黄冠守之，并守楼中什物。右建碑亭，藏新旧诗文刻石。楼台亭榭东西峙立，屹然焕然，一大观矣。向桥圮，人欲渡且艰。今游者玩者，目眩而应接不暇，行旅心急而步迟，恐不毕其览焉。凡慕九华之胜者，过此亦少酬心赏，奚俟登化城，上东岩乎。　　是役也，按台唐公首命之，兵宪冯公，大府王公，共主之。二府俞公，四府吴公，协赞之。三府范公，乐成之。勤其役者，十耆民为最。环溪百姓，承委人役，孰不宣力效劳，于余何与哉。　　桥，募金所建，亭堂坊庙，赎金所建，楼，十耆民所建。桥名化城，堂名玄夷，亭更名望华，楼名阳华，皆兵宪公之命名书额也。　　　　工完首末，共十七阅月，谨记之以遗后云。　　　　清圣祖，二次遣使，进香供银，并赐额，及高宗赐额记。　　光绪庚子，青阳县训导，兼理教谕，周赟，重修九华山志云：查乾隆年间所修旧志，并未载康熙乾隆御笔赐九华山两额，疏忽实甚。　　谨按康熙四十二年癸未，圣祖南巡，驻跸江宁府。时二月下旬，将届五旬万寿，两江总督阿山，安徽巡抚喻成龙，兵部侍郎胡曾恩等，扈驾，因同奏青阳县九华山，为地藏王道场，灵感昭应，各建醮祝厘。蒙俞旨，遣包衣昂邦赫奕，内侍李环，太仆寺少卿格尔芬，至九华进香，并赐银三百两为供。　　康熙四十四年乙酉，圣祖南巡，三月回銮，驻江宁时，安徽巡抚刘光美，随侍行在，以九华山额奏请。蒙御书九华圣境四大字以赐，钩摹制额，悬化城寺。而恭藏宸翰真本于寺后之藏经楼，楼固有明万历朝所赐藏经也。　　康熙四十八年己丑，有旨，分遣内府诸臣，加礼山岳。特命内务府广储司员外郎乌尔胡，至九华进香，并赐银百两为供，此九华山初蒙赐额也。　　乾隆三十一年丙戌，两江总督高晋，复以九华山额奏请，蒙高宗纯皇帝，赐御书芬陀普教四大字。三月十一日，江宁布政使普福，赍奉到山，钩摹制额，悬化城寺，仍恭藏宸翰真本于藏经楼，此九华之再蒙赐额也。　　咸丰七年丁巳，八月，兵戈扰青阳，九华化城寺，地藏塔，及诸禅院僧寮，悉遭灰劫，独藏经一楼，岿然灵光。即楼中藏经，多遭蹂躏，残缺已多。而玉检金泥，完好如故，知我圣祖高宗，德弥大，而泽弥长矣。　　赟以今次修志，宜恭纪盛典，登诸卷首，以光简册云。　　　　重修九华山化城寺碑记　　　　清　　喻成龙　　盖闻须弥芥子，蕴山移海涌之仪。一笠三千，遍日轴风轮之界。是以微尘洒霰，摩宝刹于苍穹。半指惊雷，敞琳宫于碧落。载飏西土，厥有化城，天竺国部佛场也。匪曰幻区，实惟灵域。霄垂薝卜，香写妙金之楼。掌出莲花，蕊结丽琼之苑。炯然霞立，岂引墨之能趋。屹尔翚联，非填[金+俞]之可埒。　　九华化城寺，所为思承慈力，奕锡嘉名者也。寺始于晋隆安之五年，初名九华。唐建中初，郡守张岩，表请敕赐今额，天竺杯渡禅师所筑也。师谓忘言种觉，实绝累于后乘。寄像声形，可启机于前路。采基悬崿，响木流泉。甘露初开，法吼斯震。辨百非于双树，标四谛于鹿园，盖其胜也。（成龙）莅郡三载，簿牒为勤，慕凭九子之峰，不异千华之海。顾以道凉教轶，耽委迷源。客侣缁俦，变山为市。悯兹沈惑，竭虑廓清。庶几不染之波，宛转白毫之照矣。乃饬巾车，聿登药地。岧峣蜷蹇，藉三休而始臻。窈窕虚骇，历朝宿而未竟。睇瞻崇宇，踯躅层阿。巇外坦中，旷同国部。注音蒙谷，旋光上枝。洵宾帝之三干，栖真之五会也。阅祀久远，以迄于今，藓碣蓁榱，丹零坚豁。愿濯镜水，淬以慧斤，建鼎作新，用晖庭陛。为忆灯明塔拥，多宝梦于方舟。天乐瑶幢，云罗团于芝盖。景祇林之胜事，扬狮座之芳风。是以临岩置墠，驾岳排棂。四柱轩廊，八袭丰殿。列陈绣壁，旁达玉厢。闲则虹霓，纵横旃罽。彤彤翼翼，有赫其容。若乃玫瑱居楹，银黄拂户，纷奇映彩，合沓交持。盘螭夭矫，势乍举而复还。威凤回翔，哕将鸣而更戢。雕甍腾鑴，钿砌斜规。煜爚镮铺，玲珑绮欂。无飙自吟，不涤而净。息心圣所，迥不逾斯。至于沿窥泛滟，仰视上都。级亭盈而媚空，色青荧而偃覆。经声递续，天梵遥闻。荡浴星河，铿鍧岚巇。又湖陊炜相，瀛閦之极观也。经始春妍，告圭秋静。法华推轸，兜率延扉。敬愿诸佛弟子，同行禅师，抱珍飞锡，常住法门。以定慧为文质，以戒忍为刚柔。乳衡台之秘踪，传不二之精义。奖导群有，化起大千。圆韫三明，学升十地。巩皇图于永谧，戴佛日以长辉，猗欤盛哉。衣带骈珠，化国辟金绳之智觉。巑岏挂月，峰莲系宝筏之津梁。二尊分座，如对鹫山。千帙发题，若依鳌藏。聚沙合掌，颂祝无疆。铭曰：匪水在空，匪月在岑。昙披芝偃，熊熊化城。池开阿耨，会接罽宾。黄金布地，转大法楞。（一）九十九峰，莲开八面。虎伏烟钟，狮吟雪涧。万行求珠，群魔革电。止火抽薪，摧锋淬剑。（二）经声天语，禅喜来游。图澄驻笠，波什停辀。犍陀单闳，京洛罗浮。开宗阐教，风流十洲。（三）日为车马，虹垂楼观。八神擎室，百灵绕梵。宸居星辅，扶舆幽赞。万春方茁，千龄始旦。（四）　　（按此文奥妙，多与事实不符。如寺始于晋隆安，及天竺杯渡所筑等语，皆沿无稽讹传。即全篇字句，恐有钞写之误，阅者谅之。）　　　　建九华甘露禅林记（此文，子韶亲征山，及闻樨而悟无隐句，不知有错脱否。）　　　　清　　喻成龙　　江南九华，崖壑树石，奇秀甲天下。自闵让和施山，金地藏开山以来，缁流云集，精舍星罗。　　余久宦池上，数来山中，始得吾洞安。洞安居虎洞二十余年，默坐石窟，以虎自卫。老田吴氏多与游，最敬信者，唯吴翁尔俊焉。一日，玉林国师，云游九华，属洞安募蒲团地，建丛林，尔俊慨然以山业施之。是夜，满山松顶，降生甘露，神人应兆，此甘露之名所由始也。余念释子多不受戒律，两请登堂为之说戒，一时托钵披缁者，顿易旧习，今遂成净土焉。余尝访尔俊于洞安座上，风骨如岩松野鹤，雅与洞安相似。且闻尔俊至性孝友，幼失母，偕弟，从尊人华川君客西江。尊人疾不起，旅殡如礼。时年甫十三，弟九龄，归理旧业，复孑身负骸骨以归。弱弟相依，易衣让食。晚年好山水，喜浮屠，凡佛缘法会，皆赖总持。又兴祀典，睦乡邻，敦伦乐善，始终不倦，盖天性过人远也。　　昔子韶亲征山，学佛而后知真儒。鲁直从晦堂，闻樨而悟无隐。则余之与洞安尔俊游，岂徒然哉。更闻洞安，俟了大众事，仍归虎洞。尔俊长斋绣佛，日居化龙冈，课读督耕之。两人固足继金地藏，闵让和之迹，而堪与兹山兹林，永垂不朽也，是为记。　　　　重建九华化城寺碑记　　　　清　　吴国柱　　佛寺之兴，多与名山水相表见，而九华之化城，则其尤著者。世谓九华奇秀环峭，当与岱宗乔岳天台庐峨相并峙，特以地僻江左，其迹若泯若没。　　唐至德初，地藏自新罗国航海而来，卓锡九华，聚其学徒，屡著灵异。太守张岩，身亲护法，为之创寺，奏请赐额化城。后此，高僧名贤，流连化城，趾相错。其担簦而拈花坛坫者不一人，留玉带以镇山门者不一事。明初建立丛林，相沿福庆与道泰主之。泰为天童弟子，敕赐京万寿戒坛宗师。至周金与新建，印去文留，俨然明镜台空，一任隔帘钗堕，将心安心，无非露柱风幡。万历中，量远赴京题奏，御前颁发白金重建，复赐额，敕封护国肉身宝殿，并赐量远紫衣经宝佛像外，建祝寿殿。黄金宝塔，灿耀日星。其敕书诸宝像，犹有存者。　　然此俱成往迹矣，不具纪。纪今之化城寺，其放光振响也，更盛于前，柱其功者，为太守喻公。公分理是邦，德信而风和，政暇，时一来游，与山僧证可。瞩化城之颓敝不立者，悉去而鼎新之。自庀材，及落成，凡若干月。涂以丹漆，像以泥金，铭禅师杯，而驻地藏锡。自有华以来，骑驴伏虎有石。赵知微种桃有观。费拾遗，王季文，有宅。杜荀鹤十哲有别业。宋超回，滕子京，有堂。阳明有书院，有配享精舍。湛甘泉有亭。施天柱有讲台。凡有一建白，即有一堂奥，万派千流，众川一月，华山九子，太守顾而乐之，命余记以一言。余时为属吏，方为公勒日月，鑴姓名，即以记事之言，而授之石，也可。　　　　建东岩佛殿碑记　　　　明　　吴文梓　　化城东，一峰蜿蜒，为东岩，地藏焚修初地也。　　有洞曰堆云，岩曰宴坐，峰峦峻绝，高插云表。俯瞰数百里，泉飞岫立，如列掌纹，真九华一大观也。四方之登山者，岁不下十万人，佛号连天，哀求冥福。一谒法王塔，辄踉跄而去，其陟东岩者，百无一二焉。夫东岩去化城，高不逾二里许，苟能持半日粮，陟巅远眺，凡九十九峰之奇秀，足虽未历，而目已全摄，其梯航跋涉之苦，亦差足偿也。而顾祈福者多，探奇者少，即一崖而登者尚寥寥。他如危峰刺日，鸟道盘云，为游屐之所不能蹑者，又何怪其千载芜没空山也哉。乃世搜探不深，而妄以为九华可望不可登。又私讶地藏栖真，何甘处湫隘之化城，而不择一奇秀处居之。抑知九华之奇秀，聚列于东岩，当地藏卓锡时，早已尽抉其灵奥，而纳之袈裟半臂矣。曩王姚江所礼周金和尚，即其地。　　嗣僧普通，承先启后，思所以修创而庄严之，行将募鼎建，因余有檀护之谊，丐予劝募。予思语人以山水，人卒莫之解，唯藉佛力以倡焉，自有群起而应者。因聚族属而语之曰：余家乘所纪远祖用之公，最初与地藏遇，赋诗垂赠，有慕道相逢之叹，事迹甚异。吾吴之子若孙，与地藏之子若孙，夙有因缘，又何惜此片地，不力新之，以彰神圣之遗迹。诸父老，咸感此语。欣然解橐，不日而工役聿兴。先为之殿以焚修，次为之堂以收东南诸胜，复面东为楼，楼下为轩，以憩游客。其制弘丽缜密，颇与岩洞之胜相称。　　余于落成而登览之，叹曰：佛力之感人若此哉！夫山水冷趣也，唯佛果冥福，辄能热人之中，故海内佳山水，每盛于一二香火仙佛之宫。而游人之筇屐日多，山灵之声价反日减，吾恐殿成以后，其宽敞足以纳客，金碧足以炫人，梯航来者，将于于登焉。安保他时东岩，不如化城喧杂，以致香火盛，而山水掩也乎。爰勒此语于石，愿后之来游者，因法王之胜迹，以探崖壑之幽奇，庶于地藏卓锡清净之初心，不至相左也夫。　　　　天台峰招隐庵施田记　　　　清　　陈蔚　　尝读南史，武帝就王骞市田，施大爱敬寺。唐元载，王缙，杜鸿渐，喜饭僧徒，而京畿之丰田美利多归寺观。李玭以俸赎田，奏复善权寺。盖古之薰修身田者，亦必资乎命田。而有恒心者，须有恒产，岂唯吾儒然哉。　　岁嘉靖癸酉，余登九华，谒金地藏于化城寺。乘兴陟其巅，曰：天台峰。见境界清幽，僧皆苦行。因思化城左右，开凿澞涧，尽成稻田。唯此天台，求黄粒稻不可得。苍松一坞，任种菩提。翠石千寻，只生灵药。倘严冬之际，雪封山磴，烟断斋厨，岂能托众香钵，入舍卫城乞食耶。爰出橐金，买峰麓伏龙桥侧田若干亩，施于招隐庵聊以岁入之租，少助伊蒲之馔。　　昔栖霞素庵禅师，欲置千田以供僧众，比示寂时，得三百有奇，其徒复丐袁主政作长生田碑记，且募足其数。若余之区区者，仅足充蔬僧之一饭耳。顾田虽千亩，施不一人，要由怂[涌/心]而成，累积所致。有与余同志者，争扶净土，广献芳畴。庶几诸佛弟子，藉常有之赀，为自然之食，无劳饭墡，复免干人，莫不面壁潜修，心田普润矣。　　或曰：佛氏有福田三种，次为功德田，谓是田即功德田也，则吾岂敢。　　　　重修化城寺记　　　　清　　刘含芳　　九州之域，五岳而外，九华实居四大名山之一。奇峰畯崿，缥缈霄汉，如青莲华，争开竞发。烟云蓬勃，翠紫万状，信为东南第一胜境也。　　唐贤李白尝游兹山，以其峰峦秀美，有九芙蓉之异，遂易名曰九华。　　开元季年，金地藏自新罗至九华，岩栖土饭，苦行十余年。至德初，诸葛节等，拓僧檀公旧地，建殿宇，延地藏居之。　　建中初，刺史张岩，奏请寺额，名曰化城，遂为地藏道场。厥后兴废不一。明万历间，先后敕赐藏经，庋于寺之后楼，供奉虔肃。国朝，香烟日盛，灵应逾常。康熙乙酉年，圣祖南巡，赐御书九华圣境扁额。乾隆三十一年，高宗南狩，复赐芬陀普教扁额。天使频临，奎章叠锡，璇题银榜，照耀云泉，斯山遭遇之隆，千古所未有也。迨咸丰七年，干戈蹂躏江南，而山中之梵宇琳宫，悉遭兵燹，唯藏经楼岿然独存，殆有神护焉。而焚山股匪即战败，尽歼于江，灵爽昭然，于斯可见。洎乎寰宇底定，民气未苏，而灵山诸刹，犹未复兴，殊阙典也。　　光绪己卯春，芳假归故里，尝诣兹山，一展宿愿。瞻眺之余，见夫寺院倾颓，一片荆榛瓦砾，为之慨然者久之。道出大通，晤吴君淦，纵谈及之，互相唏嘘，盖亦有志未逮，毅然愿任其劳。予至津门，告诸二三同志，因募款有成，寓书吴君，谨卜于己丑春王正月，鸠工庀材，依旧址而经营之，落成于辛卯孟秋月。昔之榛芜荒秽者，至此而煌然焕然，顿复旧观矣。　　凡费制钱一万六千三百余缗。总其事者，为贵池吴君淦。襄事者，萧君春庭，佛陀里僧守镇，纯心，龙庵僧守安，通慧庵僧法轮，栴檀林僧福星。劳瘁不辞，实事求是，俾共底于聿观厥成也。因叙颠末，泐诸[王+民]石，以诏来兹。后有作者，更闳肆而益拓大之，是则予之厚望也夫。光绪二十二年，岁次丙申，孟春月记。　　　　重建东岩精舍碑记　　　　清　　熊祖诒　　九华山为地藏道场，梵刹之众，称极盛焉。考地藏初至，实栖东岩，后乃建化城寺居之。其翼寺之东西者，为僧寮。外此若东岩故迹，及百岁庵、祇园、甘露、诸刹，则皆丛林也，唯东岩精舍为最胜。岩之状，如巨龙昂首，鬣者、角者、齿者、鳞之而者，不假雕琢，而变化有神。其自芙蓉分支北下，逶迤一线，至乃斗起绝壁。登其巅，则澄江如练，绕流足下，远近诸峰，平揖俯拾。盖是山，内奥而外削，层峰叠嶂，交蔽于前，而独缺其北一隅，岩之胜处，适当山缺。昔人建亭一曰摘星，旁有禅院数楹，即宴坐堂故址也，自经丧乱，遗迹尽矣。　　有定慧上人者，蜀蓬溪人也。幼习浮屠之教，及长遍游名山，效善财五十三参善知识，至东岩而息焉。与禅侣修真，妙参传印，辟草锄莱，相度阴阳。复赤足走东南数行省，丐施金钱，积其所得，召匠鸠工，以同治九年冬落成。随其冈峦蜿蜒，坡陀曲折，洼者闲之，峻者梯之。于岩之北建大雄殿，后为万佛楼，跨岩而南为地藏殿。饰以绀碧，周以栏楯，禅房静室，错落其间，其规制视昔为有加焉。噫！佛力广大，固如是哉，而要非定慧之心之诚且专，盖不及此。　　余以公事数数来山中，稔其为人，戒行清苦，心恒敬之。一日者告余曰：寺成且二十年矣，而顾未有记，愿乞一言以文贞石。余考之志乘，东岩本名舍身岩，金地藏于兹成道，舍却幻身，故九华胜境，莫若东岩，其改今名，自明王文成始。夫佛之为教，内观返照，明心见性，以六尘为缘影，等身世于幻泡，其足以警人世之贪嗔痴者，正复不少。而末世沿失，乃至自残其身，毁弃遗体而不顾，则奉佛者之过也。吾文成悯其愚，而正其失，造福岂有涯哉。在佛言佛，吾愿定慧略其粗、求其精、遗其迹、契其真，而吾侪之来此者，闻锡名之由，亦可憬然于文成之风而兴起矣，乃乐得而为之记。光绪十有二年，二月吉记。　　　　修暗坑桥路记　　　　清　　彭同育　　九华分水岭之南流，历数级，至暗坑，岩谷尤邃，神蛟宅焉。旧有石桥，为蛟所圮，明经陈翁异三，伐石新之。乙巳夏，蛟汛复发，路截如壑者数处，翁即集工修筑之，越数月，平如康庄。登斯途者，前望七贤二士诸峰，回顾笔架岭，钅竹寨等胜，仰慕留连，未尝不叹翁之好善也。予闻翁性颖异，读书目数行下，尝慕陈文范，郭有道之为人。平生善不胜纪，郡伯宝公，特表其恤行。即如桥路之修治，亦皆彰彰在人耳目。乾隆癸未，率众创建长坑桥，己丑修考坑桥，又与其弟徽五，同修华溪桥，皆有记载郡邑志。辛丑修暗坑桥，是冬修华溪桥西路，长枫树路。今年近八十，犹孳孳为善如此，可谓笃行君子矣。夫有善必录，官斯土者之责也，况翁之身，众善皆集乎。故予乐其善而为之记。　　　　重建甘露庵记　　　　清　　李端遇　　化城者，佛于险道化一城以安众，此九华山顶平处，所由以化城名寺也。然自东北平地登化城，直上可二十里。行至山腰，身罢口涸，于此开甘露一门，斯显佛力。乃自唐代有化城以来，览胜者，礼佛者，至定心石畔，但坐而作望梅之想焉。国朝康熙丁未，玉林国师至九华进香，谓此处幽篁蔽天，清泉漱石，宜构兰若。于是洞安法师，体慈悲心，募建一庵，额曰甘露，憩者如醍醐灌顶矣。乾隆间，传灯及优昙，殿宇益闳，而宗风尤畅。咸丰兵戈所及，梵宇劫灰。同治甲子乱平，法源上人，结茅于旧址，为参禅地。后玉田唐公归敬，倡捐殿宇，始复旧观。及光绪乙未，大航和尚，发大愿力，笠础履葛，冒霜雨、犯寒暑、走万里、诣燕都，请藏经以归。由是贝叶金花，光生宝殿，遂媲美化城焉。盖九华之有藏经，化城则前明万历朝所敕赐，其由僧请者，唯宝身与大航而已。山门志九华，而嘱予记其由，以见与东吴甘露之以年名者异也。　　　　重建祇园庵记　　　　清　　汪宗沂　　西方有祇园，乃须达多长者，为佛出金布地所营精舍。本祇陀太子园，故曰祇园，亦曰给孤独园。夫乃知释迦在世，所居非寺非院，但居精舍与园耳，此九华祇树庵，所以名祇园也。庵在东岩之麓，嘉靖间，住持乏人，栋宇颓坏。时隆山禅师隐居伏虎洞，柯吴檀越，与诸寺长老，商请主持祇园。由是绀碧其殿宇，金绣其佛像，寺院焕然一新，而香火日盛。隆山以八十有四岁涅槃，其徒引无瑕故事，金其蜕而龛之。咸丰兵燹，池有劫灰，而金蜕无恙。其禅裔大根上人，本仁孝之性，以抒其归依之诚，白足击柝，叩募十方。其忍饥渴、犯风霜，几历寒暑，乃得集巨款而兴大功，其愿力之宏，诚不在须达多长者下。琳宫宝刹，既复旧观。至其开坛宣戒，传灯于高座淮海，及今年阐扬法华要义，又其余事。光绪庚子夏，予访山门于青阳，山门方主稿九华山志，而以祇园丐余言。余谓如大根者，真释氏之孝子慈孙矣。乃本祇园之义，而为之记。　　　　附录节略地藏本愿经末后嘱累人天品文　　经云：若未来世，有善男子善女人，见地藏形像，及闻此经，乃至读诵，香华饮食、衣服珍宝、布施供养，赞叹瞻礼，得二十八种利益：一者，天龙护念。二者，善果日增。三者，集圣上因。四者，菩提不退。五者，衣食丰足。六者，疾疫不临。七者，离水火灾。八者，无盗贼畑。九者，人见钦敬。十者，神鬼助持。十一者，女转男身。十二者，为王臣女。十三者，端正相好。十四者，多生天上。十五者，或为帝王。十六者，宿智命通。十七者，有求皆从。十八者，眷属欢乐。十九者，诸横消灭。二十者，业道永除。二十一者，去处尽通。二十二者，夜梦安乐。二十三者，先亡离苦。二十四者，宿福受生。二十五者，诸圣赞叹。二十六者，聪明利根。二十七者，饶慈愍心。二十八者，毕竟成佛。复次虚空藏菩萨，若现在未来，天龙鬼神，闻地藏名，礼地藏形，或闻地藏本愿事行，赞叹瞻礼，得七种利益：一者，速超圣地。二者，恶业消灭。三者，诸佛护临。四者，菩提不退。五者，增长本力。六者，宿命皆通。七者，毕竟成佛。
