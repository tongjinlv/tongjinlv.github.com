　　　　九华山志卷七　　　　艺文门第九（内分疏、记、铭、赋、赞、偈、文、诗，八子目。）　　诗以言志，歌以永言。述今考古，教化渊源。文堪载道，德行同尊。寄怀咏物，多识之门。胸中邱壑，笔下兰荪。如金如玉，式我后昆。志艺文。　　　　疏（一篇）　　　　礼地藏菩萨疏（照时代，此疏应居最后。因兹志以大士为主体，此疏乃专赞礼大士之文，故首列之。）　　　　高慕净（许止净代作）　　伏以法王御世，大悲切同体之心。菩萨度人，有求获必果之应。故聚沙作塔，天人之所应供。而举手低头，福德总归无量。盖即心即佛，自他不隔于毫端。为果为因，始终不离于当念也。恭维　　地藏菩萨摩诃萨，生大长者家，悯六道而度生发愿。为婆罗门女，历三海而救母生天。青莲示梦，痛杀生之恶业难逃。圣母垂询，说地狱之苦毒无量。为愍受苦众生，发愿不成佛道。于是百千尘劫，不证寂光，亿万化身，恒来堪忍。集会忉利天宫，深受能仁佛托，尽三界之人天，为一肩之负荷。洵乎于阎浮有大因缘，诸菩萨莫能企及也。当像法之中年，为示生之瑞应。出胎于新罗之国，振锡为震旦之游。躯盈七尺，猛若象王。力敌十夫，奋同狮子。寰中六籍，唯第一义心性相谙。池阳九华，历七十载安居不动。山神馈药，敬献灵泉。阁老斋僧，虔供胜地。送童子之下山，金沙宣偈。感国人之渡海，白墡为粮。苦行烹土，人始建乎伽蓝。正法资神，众更尊乎枯槁。迨至百年愿满，悲应石钟。三稔函开，音流金锁。此不徒当时之信士，志切瞻依，抑且使后世之凡愚，情殷悲仰者矣。（弟子）生当末法，瞬已千年。障重无明，身成五漏。幸有夙根，得闻正法。如火宅之逢亲父，一乘同登。似苦海之遇慈航，三生有幸。（弟子）之夫许止净，曾经数载，未愈采薪，爰以去年，仰求慈荫。果也礼敬而福德来临，持名而寿命获永。盖以无缘之慈，故有求必应。无作之德，故所感皆通也。今者再叩莲台，重瞻宝相。一香一花，聊学猕猴之献。三请三叩，更伸蝼蚁之忱。窃以弹指归依，三途免报。闻名赞叹，百返生天。对像作礼，拥护遍于鬼神。志心诵经，解脱及于眷属。而（弟子）幼侍重慈，久尊圣教。长随夫子，曾绣契经。更兼礼敬之诚，敢乞慈恩之佑。夫止净，自弃官不仕以来，为闭户潜修之业。持弥陀佛号，发愿往生。诵大乘经文，随机度众。以此善因，普为回向。愿随夫[土+胥]，同取金台。更望众生，共登宝筏。此日灵山加被，深沐慈悲。他年乐国逍遥，长为侍从。（民国戊午九月）　　﹝止净，民国甲寅，发胃气疾，粒米不能入口者兼旬。医药罔效，缠绵数载，屡濒于危。内子忧之，几欲自杀。予晓以人生梦幻，佛法无边。彼乃发心朝九华，央我作疏。予谓只求生净，不愿求寿。目的不合，乃求其父作。至戊午，予病稍痊，彼再往九华还愿。时熏习渐深，乃代作此文，愿同生净土。今编本志，特为录入，而彼谢世已两年。得如愿生西否，尚不可知，唯祈大士哀怜援手而已。弟子许止净和南附记。﹞　　　　记（七篇）　　　　九华山房记　　　　明翰林待制浙江义乌人　　王祎（字子充）　　九华山，在池之青阳，按九域志，旧名九子山。舆地志云：上有九峰，出碧鸡之类，唐李白乃易今名，曰九华，其诗有秀出九芙蓉之句。而刘禹锡所为九华歌，其词尤奇谲。宋宣和绍兴间，县令曹公机，宋公文堪，尝列为六图。其后县人吴天锡，合之为图四，而程九万，又赋诗凡百篇。于是九华之奇形秘迹，瑰谲幽邃之观，揽拾无遗矣。论者谓，是山与衡庐茅蒋灊皖相伯仲，特以地僻江左，舜巡禹奠，足迹有弗及，故名不大著。山之西，钱氏世居之。钱氏家饶于赀，而尚诗礼，在其乡为望族。有子公清者，倜傥好义，遭时多故，集义旅以卫城邑，人赖以为安。兵燹之余，田野芜莱，则率乡人使耕垦，荆棘之墟，荐为稼穑，民以故不饥。其有功于乡邦甚厚，朝廷尝授阃帅之职。且其于术数尤精，一时士大夫多慕而与之游。公清尝即所居之旁，别筑馆舍，以为游息之所。开轩东望，九华秀色，近在目睫，若可揽结，因名其馆曰九华山房，求余文以记之。盖自昔君子，其志于丘壑者，初未尝忘情于用世。及既为世用矣，乃始遂其素愿，而高蹈以远引，此出处之节所以全也。考之前纪，若王季文、费子军，皆青阳人。季文在唐末，尝擢科第，为秘书郎。然后移疾而归，筑室九华之西，受异人天皇九仙飞升之术，遂以仙去。子军博学能文，登元和进士，闻母病，趋归，而母已葬，遂隐九华少微峰下，朝廷屡征不起。见其余芬遗躅，去今未远，犹有存者。公清生长于兹，庶几闻风而兴起。顾今方向任用，虽林惭涧羞，或所不免。他日功成名遂，获返初服，而逍遥林壑，以乐其真，媲之昔人，又何愧耶。余辱交公清，故为之记。既志九华之胜，又以论君子出处之概，不可以不审，毋谓古今人之不相及也。　　　　阳明书院记　　　　明状元　安福人　邹守益（字谦之）　　青阳九华山之胜，与匡庐武夷竞秀，至李太白始发其奇。嗣是，诗人隐士，仙释之流，相与经营其间，而未有以圣贤之学倡而振之者。宏治壬戌，阳明王先生，以恤刑至池，爱其胜而游焉。至正德庚辰，以献俘江上，复携邑之诸生江学曾、柯乔、施宗道，以游，尽搜山川之秘，凡越月而去。尝宴坐东岩，作诗曰：淳气日凋薄，邹鲁亡真承。各勉希圣志，毋为尘所萦。慨然欲建书屋于化城寺之西，以资诸生藏修，而未果也。嘉靖戊子，金台祝君增，令兹邑，诹俗稽典，始克成其志。中建正堂，大书曰勉志。东西有廊室，而亭其后，曰：仰止。合而命之，曰：阳明书院。池守韩君楷，二守张君邦教，往视而嘉之，更议置田以膳学者。而九华之名，将与白鹿云谷，焕然照方策矣。诸生乐其绩之成也，不远南都以来征言，守益，窃闻绪言之教矣。先生之学，以希圣为志。而希圣之功，以致良知为则。良知也者，非自外至，天命之性，灵昭不昧，自涂之人，至于圣人，同也，特在不为尘所萦而已矣。二三子，亦知尘之害乎，目之本体，至精至明，妍媸、皂白、卑高、大小，无能遁形者也。一尘萦之，则泰山秋毫，莫之别矣。良知之精明也，奚啻于目。而物欲之杂然前陈，投闲而抵隙，皆尘也。故戒慎恐惧之功，如临深渊，如履薄冰，所以保其精明，不使纤尘之或萦之也。纤尘不萦，则无所好乐忿懥，而精明之凝定，廓然大公矣。亲爱贱恶无所辟，而精明之运用，物来顺应矣。大公之谓中，顺应之谓和。中以立天下之大本，而天德纯矣。和以行天下之达道，而王道备矣。此邹鲁之真承也。古先圣王，兢兢业业，克勤克俭，不迩不殖，亦临亦保，率是道也。故尧舜禹汤，以是道君天下。而孔颜曾孟，以是道为天下师。后之学者，见圣贤之君师天下，其成功文章，巍巍若登天然，而遂以为不可阶。譬诸入明堂清庙之中，见其重门层阁，千万方圆，前瞻后盼，眩然以骇矣。而不知所以创造方圆，规矩之外，无他术也。二三子，其将求之规矩乎，将求之方圆乎。良知之教，操规矩以出方圆也。而摹方效圆者，复哄然以禅疑之。呜呼！爱亲敬长，吾良知也。亲亲长长，以达天下，将非致吾之良知乎。恻隐羞恶，吾良知也。扩而充之，以保四海，将非致吾之良知乎。孰为礼，孰为非礼，吾良知也。非礼勿视听言动，而天下归仁，将非致吾之良知乎。是邹鲁之真承也，而禅之疑。禅之学，外人伦，弃事物，遗肝胆耳目，而要之不可以治天下国家，其可以同年而语乎。书院之建，群多士而育之，固将使脱末学之支离，辟异端之空寂，而进之以圣贤之归也。二三子之朝夕于斯也，其务各致其良知，勿使萦于尘而已矣。处则以是求其志，达则以是行其义，毁誉不能摇，利害不能屈，夭寿不能贰。使尚论道术者，按名责实，炳炳有征焉。则知良有司鼓舞之典，真为圣代作人之助，规摹宏远矣，岂繄山水岩壑之遇而已乎。　　﹝止净按，禅者定也，正是使纤尘不萦，而保存其良知。又定能生慧，故大学称定而后静，以至能安、能虑、能得，正是致其良知。儒佛无二理，记者咎禅学为外人伦弃事物，非能知禅者。但于儒理有所发明，故存之。﹞　　　　双华精舍记　　　　明举人　东莞人　任柱　　昔阳明先生，倡绝学于天下，凡两居九华。唯时侍御柯君，及江施辈，偕焉，日相与漱清陟奇，寻幽剔奥，采造化以供吟弄，旷盈视以畅天乐者，何莫而非道也，而非学也，而非教也，是固旷世之胜游也哉。先生逝矣，至今陵隰奠其文，草木含其芬，空潣澄其神，光风流其形，霜雪雷露，融聚凝结，庶物露生，错然人事之前陈，而先生之道之学之教，迥然独存于口耳形迹之外者，则亦何莫而非先生之在目也哉。今柯君以外艰山居，一日萧然凄怆，悲此意之莫将也，商于凤台子，相与构堂以祀焉。筑舍两，偕以居业，同志若汪子，又远来从柯君游，日与切磋，笃良知之学，明天地之奥，触物感通，随处有得。取善于山，培其至静之体，相忘于鹿豕木石，平其万物一体之视。酌泉于涧，通其变易之神。聆鸟声于林，悟其天机之自动。俯仰乎荣悴开落于时，安其始终造化之自然。感不淆寂，内不遗外。一时来学，懦者乃作，梦者乃觉，污者乃有攸濯，罔不知其至简至易，通一无二焉。则夫先生之道之学之教，流布于山水之间者，又何莫而不复见于柯君讲诵进修之内也哉。先生逝矣，而又不与先生俱逝者，是固柯君示我也已，君其益懋也哉。先时先生怡情九华也，先生主之，九华其宾也。今君亦舍以居焉，不又九华之主矣乎，不又天下之来游九华者之主矣乎。予将有约九华，访君问道，赖君有斯道主也，欣然先为之记。　　　　甘泉祠记　　　　明　状元　学者称泾野先生　陕西高陵人　吕楠（字仲木）　　九华者，池州府青阳县西南之山也。其下有五溪，曰龙溪、澜溪、漂溪、双溪、曹溪。出山五谷，合为一流，妙当山央，宛若地肺。九华罗绽乎芙蓉，六泉旁涌乎金碧。于是南引群翠，北入大江。世传江南之山，莫秀于九华。而九华之胜，实衍于五溪。盖信吴楚之美石，钟江湖之英者也。嘉靖乙酉，青阳生江学曾、施宗道，来南都，受学于吾甘泉先生。暇或谈及九华，先生飘然有往之意。二生对曰：愿筑书堂，立以候也。越明年，柯生乔，亦及门受业，勃兴共构之心。又明年，邑尹德兴祝增，北觐而还，亦翻然欲助举之。二生乃遍选九华之妙，获兹五溪之邃，诹日程工，召匠计木。其地旧有小庵，后带淫祠，祝尹即曰废撤，用广厥基。宗道曰：经营出于民力，于义则弗堪。创建举于公家，其事则难久。乃出身赀金以董其务，而祝君捐俸以赞其能。后以他阻，未竟厥成。未几，甘泉先生，自南少宰被命，征入宗伯。二生，及潮阳周孚先，永丰吕怀，宜兴周冲，怀宁尹唐，送先生至淮安，或至彭城，先生犹拳拳不忘九华也。使道通尧臣居五溪，限之以三年，有诗以遣。使克道汝德游九华，望之以九秋，有诗以送。诸君归，皆示予。而施江二生，星言先往，裒是地之秀俊以俟也。今甲午春，提学闻人君，同巡按虞君，共奠阳明王先生祠。于是池州侯守，因白其事。二君乃相基于化城寺之东，命侯守构讲堂斋舍，曰：甘泉书院。而同知任君柱，遂捐金买田，计二十亩，以为书院资。既落成，学曾请记其事。予叹曰：嗟夫！九华者，古九子山也，今兹之名，则唐李白之所改也。白与高霁，韦权舆，尝访道江汉，隐于夏侯回之堂，循檐岸帻，坐眺松雪。以兹山旧云九子，按图征名，无所依据。太史公南游，略而不书，事绝古老之口，复缺名贤之纪，虽灵异往复，而赋咏罕闻，于是始改为九华，有联句云。然其诗，或叹标日壁霞之景，或羡玉树羽人之况。若甘泉先生之遣尹周也，其诗则曰：人人有真源，自酌乃自得。送吕周也，其诗则曰：神物贵变化，九仞安可停。彼李白之访道，曾至此乎。夫先生尝患人之徒知而不能行也，则著知行并进之说。又尝患人之徒养心而忘所有事也，则著心事合一之说。而以随处体认天理发之。诸君之九华，筑居者，以是为居，而无忘乎寝兴；遣行者，以是为行，而无忘于动履；游观者，以是游观，而无忘于登览。察之隐微之际，验之饮食男女人伦事物之间，久当见五溪同出一源，九华生于一本也。夫扬州有甘泉行窝，葛涧所作也，予尝记之，以是为说矣。金陵有新泉精舍，史际所作也，予尝记之，以是为说矣。九华先有仰止亭，祝尹为阳明王先生所作也，予亦尝记之，以是为说矣。今又于甘泉书院云云。盖楠为先生礼闱所取士，受教最久且深，故敢发先生之旨，以告诸君。愿从事于力行，而不文饰于外也。不然，则行窝也、精舍也、书院也，适足为先生多，而予记之为赘辞。　　﹝本记所标五溪之名，明清各志，皆讹作龙、池、漂、双汨，只四溪。此依九华纪胜本记文所改。但查光绪周志山水全图，（本记一样同讹。）五溪桥所收之水，为濂、舒、漂、龙、双之五溪。（合澜、曹二流为双溪。澜溪，即南塘。）且与此文又异。今特注之。﹞　　　　东壁祠记　　　　明　大学士　贵池人　丁绍轼　　人特患无必为圣人之志，有必为圣人之志，则富贵贫贱，一切视为幻境，不足滓其太虚。乃人言富贵如行滓田，足起足蹈，学问之功，十倍于穷，此以警中下则可，非通论也。吾兹有得于毕心坡，先生为宫保尚书公仲子，生于公登第之四年，以任子历官户部员外郎，岂非生长富贵中者哉。而先生恬如也，一日闻道，遂慨然励必为圣人之志，其夜形诸梦寐，对之妻子，出语之人人者，无不以为圣人必可学而至。尽以其赀为开馆延贤之资，即囷无余蓄，犹为裹粮四方之计。迄今想其一段嗜学光景，真如饥之求食，渴之求饮也。其于四方来学，欣欣接引，真如琛宝投于怀，骨肉之聚于庭也。其四方之会，招之即趋，闻之即赴，真不啻鸟之投林，水之就下也。余犹记童子时，见先生与先子论学，夜分不辍。布衣蔬食，抑志降心，人争讶之。越数年，誉望啧啧，远近咸尊且信之，久且有感而化之者。嗟乎！使天假之年，先生之进，岂有既哉。因是而论古，於陵，沾沾曲谨，捐弃世禄，为蚓不足道。即如原尝诸人，藉有土卿相之贵，好行其德，食客数千，周人之穷，振人之急，斯亦卓荦奇伟矣。而为侠为霸，于道未闻，孰如先生醇乎其醇也。先生没且十余年，弟子志之不倦，已祀于泽宫，兹复立祠九华之东壁。往华山阳明先生，尝论道其间，有祠，先子皆与配飨。今先生相继而兴，兹山其开坛设帐之处，为祠固宜。九十九峰之上，理学名儒，后先辉映，后之人益可闻风而起矣。祠构于甲寅，成于乙卯。为堂三楹，为地几亩，守僧为某。经纪其事，则门人某辈。而嗣子某，犹子某，考厥成焉。猥以余属先生世讲，知先生者莫若余，乃属之记。诸懿行，备传志者不具论，第论其向道之笃，以明作祠之意云。先生名似范，字一衡，心坡别号。宫保公名锵，号松坡，敢并记之。　　　　钦所精舍记　　　　明　进士　青阳令　河南罗山人　罗华衮　　余昔治韶之曲江也，距城十里许，有香炉峰，排列霄汉间，殊爱其奇峭。及今莅青邑，而九十九芙蓉飞来片片，苍翠扑人，景色又倍奇焉。深山大泽，龙蛇蛰藏，岂无先贤芳踪，令人山斗仰者。我钦所中宪公，以理学陪祀王文成公于兹土。一日，过九华行奠礼，登先生之堂，譬之过太山梁父，有金检玉篆石刻之书可读也。时都谏心华公，作九华主人，出先生行状志铭示余。予生也晚，无由亲炙，窃读其文，想见其为人，丰骨崚嶒，象如千寻壁立。字曰应敬，别号钦所，志可知已。故生平学力，以主敬为先，实际在不欺。虽颖异绝伦，常于九子山习举子业，三阅寒暑不归，晨起不令僧磬先鸣。篝灯夜读，神魂凝结，至焚巾不自觉。阇黎相谓，往闻闭户先生，今见焚巾学者。出应试，三举首，补郡诸生。适督学楚侗耿公，以阳明良知之学，阐示群士。唯先生言下省悟，直透奥旨，期笃行实践，继先儒绝学，不啻口头禅塞责也。登贤书后，由学博以至藩臬，二十余年。当其敷教北雍，则少司成杨公，独惊问学之渊含。赞猷密院，则大司马田公，更藉韬钤以筹幄。至若分守湖北，苗夷杂居，俗悍而贾淫。先生简重端悫，率其坦易之度，不俟束缚，一意噢咻。洞僰溪苗，詟伏响迩，若苾刍之翘阳光也。自非理学一灯，性光映合，安望其文章气节，度越千古，以之同祀于文成公乎。乃从而歌曰：芙蓉之色，久而弥芳。先生之道，没而弥光。山与人与，长发其祥。　　　　游九华记　　　　明　诸生　贵池人　刘城（字伯宗）　　天启二年壬戌，秋仲月几望，自郡之青阳，为九华也。次五溪，登望华台，诵王文成公四诗，旁睨汪侍郎珊墓，展焉。晡入西门，宿妙音寺，会邑令缙云李君如桂有世好，欢然道故。谓游九华，必出青阳邑南，至龙口，回视芙蓉修纤绣错。然后归，而从西洪岭，广胜寺，登化城。然后出六泉口，渡五溪梁，乃为得之。余颔其说。明日别李，抵龙口，凡八九十里，道甚险仄，罕从此上下九华者。还宿南郭。明日晓发，自西洪岭，广胜寺，上山，宿于立庵。明日，礼地藏塔，遍东西寮。诘旦，谒李太白祠，阳明祠，有绝句。遂访甘泉祠，憩化城寺。诘旦，上东岩，窥阑悚仄。僧曰：阳明先生来此时，未有阑，履前出岩外者足三分。诸从游学士，皆变色战战。又曰：焚香之众，誓舍身于兹者，岁数人，多不及防，或损肌肤，卒不得死，亦有失足损躯者。因募十方，甃石以干之，乃至今。余亦赋绝句。既读阳明周经偈，复览周公汝玑，黄公尊素诸题名。极目遐瞻，凡峰之有嘉名者，以数十计，可视而不可即，犹之乎五溪望华台也。暮返立庵。明日，下定心石，二圣庙，回视鹰石，左右岩岫窈窕，去东岩不远。至老田，少憩。至六泉口，已亭午，徘徊依恋不遽行。至阳华楼，回视芙蓉，犹之乎东岩所见也。既暝，还入通远门。逾三日，李行季达来问游兴，余以三事质之。曰：李太白，久寓秋浦，特表兹山，是开元时也，在地藏前甚久，九华俎豆，宜无先此者。而乃杂处荒居，仅与一片亭垣，两行翠柏，飨此烟霞，可胜叹乎。过此不葺，恐尚为势家之所夺，游事之当讲求者，一也。宋人有言，新罗王子金地藏，非佛国地藏王也，按之九华碑版亦然。然地藏来此，在唐至德以前，其涅槃，在贞元十载。使非诸佛应化之身，岂能生而地涌泉，没而山陨石，锁骨屈伸如故哉。歧地藏而二之，亦非通识，游事之当讲求者，二也。阳明之学，所在必留，况东岩托迹，又有异于寻常题咏者。固不必效庐山白鹿洞，奏置弟子员。凡督学使者莅池，宜奠一爵，以志作人，庶几芹藻得以长存。且初名阳明书院，今仅称曰祠，岂万历初年，诏革书院之故欤。祠幸不废，然不能必之千秋，游事之当讲求者，三也。行季闻予说而韪之，曰：兴废有司职也，辩论学人职也，请以告后之游者。　　　　铭（一篇）　　　　东岩天籁轩铭　　　　清礼部尚书　青阳人　吴襄（字七云）　　东岩之东，翼然轩庑。倚洞若负，瞰岩而俯。日月当牖，烟霞启户。天台瀑悬，闵溪流聚。触石争鸣，乘风乍鼓。篁滴苍岚，松飞白雨。鸟寂千林，云归一坞，列翠成屏，陵虚结宇。芥子安居，莲华坐溥。身接层霄，神游太古。天籁在心，悠然领取。立洗尘根，来归净土。　　　　赋（一篇）　　　　九华山赋（并序）　　　　明　江西巡抚　两广总督　浙江余姚人　王守仁（字伯安）　　九华为江南奇特之最，而史记所录，独无其名，盖马迁足迹之所未至耳。不然，当列诸天台四明之上，而乃略而不书耶。壬戌正旦，予观九华，尽得其胜。已而有所感遇，遂援笔而赋之。其辞曰。　　循长江而南下，指青阳以幽讨。启鸿蒙之神秀，发九华之天巧。非效灵于坤轴，孰构奇于玄造。迁史缺而弗录，岂足迹之所未到。白诗鄙夫九子，实兹名之所肇。予将穷秘密于崔嵬，极玄搜而历考。涉五溪而径入，宿无相之窈窕。访王生于邃谷，掬金沙之清潦。陵风雨乎半霄，登望江而远眺。步千仞之苍壁，俯龙池于深窅。吊谪仙之遗迹，跻化城之缥缈。饮钵盂之朝露，见莲花之孤标。扣云门而望天柱，列仙舞于晴昊。俨双椒之辟门，真人驾云而独跷。翠盖平临乎石照，绮霞掩映乎天姥。二神升于翠微，九子邻于积稻。炎熇起于玉甑，烂石碑之文藻。回澄秋于枕月，建少微之星旐。覆瓯承滴翠之余沥，展旗立云外之旌纛。下安禅而步岧峣，览双泉于松杪。逾西洪而憩黄石，悬百丈之灏灏。濑流觞而萦纡，遗石船于涧道。呼白鹤于云峰，钓嘉鱼于龙沼。倚透碧之峗屼，谢尘寰之纷扰。攀齐云之巉峭，鉴琉璃之浩溔。沿东阳而西历，餐九节之蒲草。樵人导余以冥搜，排碧云之瑶岛。群峦翳其缪霭，失阴阳之昏晓。垂七布之沉沉，灵龟隐而复佻。履高僧而屧招贤，开白日之杲杲。试胡茗于春阳，吸垂云之渊湫。陵绣壁而据石屋，何文殊螺髻之蟠纠。梯拱辰而北盼，隳遗光于拾宝。缁裳迓于黄匏，休圆寂之幽悄。鸟呼春于丛篁，和云韶之鷕鷕。唤起促予之晨兴，落星河于檐橑。护山嘎其惊飞，怪游人之太早。揽卉木之如濯，被晨晖而争姣。静镵声之剥啄，幽人斸参蕨于冥杳。碧鸡哕于青林，白鹇翻云而失皓。隐捣药于樛萝，挟提壶饼焦而翔绕。凤凰承盂冠以相遗，饮沆瀣之仙醥。羞竹实以嬉翱，集梧枝之袅袅。岚欲雨而霏霏，鸣湿湿于蘴葆。躐三游而转青峭，拂天香于茫渺。席泓潭以濯缨，浮桃泻而扬缟。淙澌澌而络荫，饮猿猱之捷狡。睨斧柯而升大还，望会仙于云表。（以上上声，篠韵，为前段。）悯子京之故宅，款知微之碧桃。倏金光之闪映，睫异景于穹坳。弄玄珠于赤水，舞千尺之潜蛟。并花塘而峻极，散香林之回飙。抚浮屠之突兀，泛五钗之翠涛。袭珍芳于绝巘，褭金步之摇摇。莎罗踯躅芬敷而灿耀，幢玉女之妖娇。搴龙须于灵窦，堕钵囊之飘飖。开仙掌于嵚嵌，散清磬之迢迢。披白云而踸崇寿，见参错之僧寮。日既夕而山冥，挂星辰于[山/隆]篠。宿南台之明月，虎夜啸而罴嗥。鹿麋群游于左右，若将侣幽人之岑寥。迥高寒其无寐，闻冰壑之洞箫。溪女厉晴泷而曝术，杂精苓之春苗。邀予觞以仙液，饭玉粒之琼瑶。溘辞予而远去，飒霞裾之飘飘。复中峰而怅望，或仙踪之可招。乃下见陵阳之蜿蜒，忽有感于子明之宿要。逝予将遗世而独立，采石芝于层霄。虽长处于穷僻，乃永离乎豗嚣。彼苍黎之缉缉，固吾生之同胞。苟颠连之能济，吾岂靳于一毛。矧狂寇之越獗，王师局而奔劳。吾宁不欲请长缨于阙下，快平生之郁陶。顾力微而任重，惧覆败于或遭。又出位以图远，将无诮于鹪鹩。嗟有生之迫隘，等灭没于风泡。亦富贵其奚为，犹荣蕣之一朝。旷百世而兴感，蔽雄杰于蓬蒿。吾诚不能同草木而腐朽，又何避乎群啄之呶呶。已矣乎！吾其鞭风霆而骑日月，被九霞之翠袍。抟鹏翼于北溟，钓三山之巨鳌。道昆仑而息驾，听王母之云璈。呼浮邱于子晋，招句曲之三茅。长遨游于碧落，共太虚而逍遥。（以上平声，萧韵，为后段。）乱曰，蓬壶之邈邈兮，列仙之所逃兮。九华之矫矫兮，吾将于此巢兮。匪尘心之足搅兮，念鞠育之劬劳兮。苟初心之可绍兮，永矢弗挠兮。（乱用篠萧两韵，闲而相[口+十]。）　　　　赞（二首）　　　　实庵和尚像赞　　　　同前　　从来不知光闪闪气象，也不知圆陀陀的模样。翠竹黄花，说什么蓬莱方丈。看那九华山里金地藏，子儿孙，又生个实庵和尚。噫，那些儿妙处，丹青莫状。　　　　捧日亭赞（并序）　　　　清池州太守　静乐人　李暲（号鉴溪）　　乾隆丁巳，闰重阳，登九华，经再宿。九华佳处，在东岩天台，而天台尤高。玉屏峰顶，极目千里，心旷神怡，念此大观，不可无以揖之。因捐资建石亭，名曰捧日。创始戊午三月，至七月而竣。愿后贤随时修葺，勿为风日所剥，以长保此胜，爰为之赞。　　云门转上，帝座可通。天都对峙，长江荡胸。城市历历，景象融融。忝膺五马，结缘九峰。运逢清晏，政自从容。遐瞻熙皞，长保和丰。广宣阳德，上答高穹。构亭莲顶，用倾葵衷。　　　　偈（一首）　　　　石佛偈（一首）　　　　陈懋兴　　洞门幽邃中，有石像，乃地藏古遗迹也。朝拜者往往不知进谒，爰拈此偈。　　不开不闭，何门可入。直进直出，门由自得。诵童子偈，会通灵心。顶礼大名，亲觌佛形。是石非佛，佛由石成。是佛非石，石由佛灵。佛耶石耶，谁假谁真。　　　　文（一篇）　　　　明天顺间谕祭道泰文　　制曰：尔以坚持梵行，擢为宗师。克振法音，化人为善。奄忽长逝，良用嗟悼。尔其有知，服兹谕祭。　　此因敕赐万寿戒坛住持道孚，于正统十一年，题奏云：钦取宗师道本，年老不便登坛。今访得直隶池州府九华山化城寺住持道泰，谙通释典，道行纯真，堪补戒坛宗师。后亦以老归九华。卒于天顺元年，而谕祭在本年五月十六日也。　　　　诗（歌谣等悉附之，僧俗共计一百一十二名。共计诗一百七十五首。）　　　　至陵阳山，登天柱石，酬韩侍御见招隐黄山。　　　　唐兴圣皇帝九世孙　陇西人　李白（字太白）　　韩侯骑白鹿，同往华山中。玉女千余人，相随在云空。见我传秘诀，精诚与天通。何意到陵阳，游目送飞鸿。天子昔游狄，与君亦乘骢。拥兵五陵下，长策遏胡戎。时泰解绣衣，脱身若飞蓬。鸾凤翻羽翼，啄粟坐樊笼。海鹤一哭之，思归向辽东。黄山过石柱，巘崿山攒丛。因巢翠玉树，忽见浮丘公。又引王子乔，吹笙舞松风。朗吟紫霞篇，请开蕊珠宫。步栏绕碧落，倚树招青童。何日可携手，遁形入无穷。（天子昔游狄，有本作天子若避狄。）　　　　望九华赠青阳韦仲堪　　昔在九江上，遥望九华峰。天河挂绿水，秀出九芙蓉。我欲一挥手，谁人可相从。君为东道主，于此卧云松。　　﹝九华之名，始见于此诗，则所谓改九子为九华者，即此诗也。﹞　　　　九华山歌（并引）　　　　唐　户部尚书　彭城人　刘禹锡（字梦得）　　九华山，在池州青阳县西南。九峰竞秀，神彩奇异。昔余仰太华，以为此外无奇。爱女几，以为此外无秀。及今年见九华，始悔前言之易也。惜其地偏且远，不为世所称，故歌以大之。　　奇峰一见惊魂魄，意想洪炉始开辟。疑是九龙夭矫欲攀天，忽逢霹雳一声化为石。不然何至今悠悠亿万年，气势不死如腾仙。（音轩，轻举貌。）云含幽兮月添冷，日凝晖兮江漾影。结根不得要路津，迥秀长在无人境。轩皇封禅登云亭，大禹会计临东溟。乘樏不来广乐绝，独与猿鸟愁青荧。君不见敬亭之山广索漠，兀如断岸无棱角。宣城谢守一首诗，遂使声名齐五岳。九华山，九华山，自是造化一尤物，焉能籍甚乎人间。　　﹝按尤物，有二解。一左传，以夏姬之子为尤物，谓能败国亡家，贱而远之之词。一庄子，称南伯子颊云，夫子物之尤，谓能抱道遗形，尊而敬之之语。梦得惊叹九峰奇秀，比之神龙夭矫，则必为尊重，而非轻贱，可知。乃康熙江序，以尤物二字，遂比之西子王嫱，文人轻薄，多造口业，且点污名山，故削而不录。且识数言于此，俾读者勿误会也。﹞　　　　代书问费征君九华事　　　　唐　萧建　　闻说九华峰顶寺，日宫犹在下方开。其中幽境客难道，为写诗中图画来。　　　　答萧建问九华　　　　唐　进士　青阳人　费冠卿（字子军）　　自地上青峰，悬崖几万重。践危频侧足，登堑半齐胸。飞狖啼攀桂，游人喘倚松。入林寒鰰鰰，近瀑雨蒙蒙。径滑石棱上，寺开仙掌中。幡花飘净土，台殿印晴空。胜境层层别，高僧院院逢。泉鱼候洗钵，老玃戏撞钟。外户凭云掩，中厨课水舂。溲泥时和面，拾橡半添穜。渡壑缘槎险，持灯入洞穷。夹天开壁峭，透石蹙波雄。涧霭青无土，潭深碧有龙。畬田一片净，谷树万株浓。野客登临惯，山房幽寂同。寒炉树根火，夏牖竹梢风。边鄙筹贤相，黔黎托圣躬。君能弃名利，岁晏一相从。　　　　秋日与冷然上人化城寺庄观稼　　世人从所好，独自爱身闲。玩景当新霁，随僧过远山。村桥出秋稼，空翠落澄湾。唯有林中犬，犹应待我还。　　　　中峰　　中峰高柱泬寥天，上有茅庵俯石泉。晴景猎人曾望见，青蓝色里一禅僧。　　　　寄费征君九华隐居　　　　唐　进士　硖石人　　姚合　　逍遥缯缴外，高鸟与潜鱼。阙下无朝籍，林间有诏书。夜眠幽洞石，晓饭白云蔬。四海人空老，九华君独居。此心谁复识，日与世相疏。　　　　赠九华处士巩禹锡（名畴，贵池人，隐白笴山。）　　　　唐　太子少师　郑薰（号七松处士）　　九华巩处士畴，擅玄言之要道，通易老，其于净名僧肇尤精邃。余在句溪时，车币致之官舍，再说易，一说老，命儿辈执卷，列坐转之。业毕而寇至，与巩散去，不知其存亡。余既休居洛师，杜门习静。己卯冬，十一月望，风雪中，有客叩门，樵童视之，则巩处士也，延入，握手话艰苦。巩草屦担簦，杖灵寿。下笠，且咍笑曰：闻公恬养澹逸，不屑屑于荣利，故以玄来助成之。升榻解笈，散四束书，即易老净肇也。明日讲肇论时，阶前多偃松高桂，冻冰堕落，作琴瑟金石声。理致明妙，神骨超爽，自谓极一时之遇。日与古人为徒，又意此乐之难谐也。遂成二十韵，敬以赠之。　　密雪冷松桂，书[片+(聪-耳)]导余清。风撼冰玉碎，阶前琴磬声。榻净几砚洁，帙散缣缃明。高论展僧肇，精言资巩生。立意加玄虚，析理分纵横。万化悉在我，一物安能惊。江海何所动，丘山常自平。迟速不相阂，后先徒起争。镜明别妍丑，称称分重轻。颜容宁入鉴，铢两岂关衡。蕴微道超忽，剖证音清泠。纸上掣牢键，舌端摇利兵。圆彻保真性，客尘排妄情。在住即非住，无行方是行。疏越舍朱弦，哇淫鄙秦筝。淡薄贵无味，酌斟惭太羹。洪远包乾坤，幽窅潜沉冥。罔烦跬步举，顿达万里程。庐远尚莫晓，隐留曾误听。直须持妙说，共诣毗耶城。　　　　登九华楼　　　　唐　中书舍人　京兆人　杜牧（字牧之）　　晴光潋滟含浅沙，高低绕郭带秋华。牛浦渔笛山月上，鸳渚鹙梁溪日斜。为郡异乡徒泥酒，杜陵芳草岂无家。白头搔杀倚柱遍，归桌何时轧轧鸦。　　　　登九华楼寄张祜　　百感哀来不自由，角声孤起夕阳楼。碧山终日思无尽，芳草何年恨即休。睫在眼前常不见，道非身外更须求。何人得似张公子，千首诗轻万户侯。　　　　郡楼望九华　　陵空瘦骨寒如削，照水清光翠且重。却忆谪仙诗格俊，解吟秀出九芙蓉。　　　　和杜使君九华楼见寄　　　　唐　隐士　清河人　张祜（字承吉）　　孤城高柳鸣晓鸦，风帘半钩清露华。九峰聚翠宿危槛，一夜孤光悬冷沙。出岸远晖帆欲落，入溪寒影雁差斜。杜陵归去春应早，莫厌青山谢朓家。　　　　题五老峰下费君旧居　　　　唐　进士　蒲州人　杨巨源（字景山）　　解向花间栽碧松，门前不负老人峰。已将心事随身隐，认得溪云第几重。　　　　西隐寺忆九华　　　　唐　右仆射　冀州人　封敖（字硕夫）　　二年未到九华山，终日披图一室间。秋寺喜逢晴后赏，灵峰看待足时还。猿从有性留僧住，云霭无心伴客闲。胜事傥能销日月，已拌名利不相关。　　　　望九华　　　　唐　进士　谭铢　　忆彼九华山，尚在童稚年。浮沉任有路，窥仰会无缘。罢职池阳时，复遭迎送牵。因兹契诚愿，瞩望枕席前。况值春正浓，气色无不全。或如碧玉静，或似青霭鲜。或接白云堆，或映红霞天。呈姿既不一，变态何啻千。巍峨本无动，崇峻性岂偏。外景自隐映，潜虚固幽玄。我来暗凝情，务道志更坚。色与山异性，性并山亦然。境变山不动，性存形自迁。自迁不阻俗，自定不失贤。浮华与朱紫，安可迷心田。（自迁不阻俗，有本作不阻俗自定。）　　　　九华谣　　　　唐　进士　青阳人　王季文（字宗素）　　九华峥嵘占南陆，莲华擢秀山半腹。翠屏横截万里天，悬水落成千丈玉。云梯石磴入杳冥，俯看四极如中庭。丹崖压下庐霍势，白石隐出牛斗星。松杉一岁抽数尺，暖草夤缘秀层壁。南风拂草云雾开，满山葱茜铺鲜碧。雷霆往往从地发，龙卧豹藏安可别。峻极遥看戛昊苍，挺生岂得无英杰。神仙惮险莫敢登，驭风驾鹤逾丘陵。阳鸟不见峰顶树，大火尚结岩中冰。灵光爽气昏复旭，晴天倒影西江渌。具区彭蠡夹两旁，正可别作一岳当少阳。　　　　和王季文题九华　　　　唐　僧神颖　　众岳推分野，九华镇南朝。彩笔凝空远，崔嵬寄青霄。龙潭古仙府，灵药今不凋。莹为沧海镜，烟霞作荒标。造化心数奇，性状精气饶。玉树郁玲珑，天籁韵萧寥。寂寂寻乳窦，兢兢行石桥。通泉漱云母，藉草萦香苕。我住幽且深，君赏昏复朝。稀逢发清唱，片片霜陵飙。　　　　寄费征君九华山居　　　　唐　盱眙尉　苏州人　顾非熊　　先生九华隐，鸟道隔尘埃。石室和云住，山田引烧开。久闻仙客降，高卧诏书来。一入深林去，人间更不回。　　　　经费拾遗故居　　　　唐　处士　澧州人　李群玉（字文山）　　云卧竟不起，少微空陨光。惟应孔北海，为立郑公乡。旧馆苔藓合，幽斋松菊荒。空余书带草，日日上阶长。　　　　秋日怀九华旧居　　　　唐　翰林　石埭人　杜荀鹤（字彦之）　　吾道在五字，吾身宁陆沈。凉生中夜雨，病起故山心。烛共寒酸影，蛩添苦楚吟。何当遂归去，一径入松林。　　　　江西归九华　　他乡终日忆吾乡，及到吾乡值岁荒。云里峰峦看不遍，马前歧路去何忙。无衣织女桑犹小，缺食农夫麦未黄。好个乾坤谁会得，醉鞭回首出陵阳。　　　　旅中送人归九华　　　　唐　进士　宣州人　许棠（字文化）　　分与仙山背，多年负翠微。无因随鹿去，只是送人归。顶木晴摩日，根岚晓润衣。会于猿鸟外，相对掩高扉。　　　　经费征君旧居　　　　唐　自号　衡岳沙门　僧齐己（名得生）　　高眠当圣代，云鸟未为孤。天子征不起，闲人亲得无。猿猱狂欲坠，水石怪难图，寂寞荒斋外，松杉相倚枯。　　　　贻九华上人　　一法传闻继老能，九华闲卧最高层。秋钟尽后残阳暝，门掩松边雨夜灯。　　　　经九华山费征君故居　　　　唐　进士　秋浦人　张乔　　草堂芜没后，来往问樵翁。断石荒林外，孤坟晚照中。数溪分大野，九子立寒空。烟壁曾行处，青云路不通。　　　　经费征君旧隐　　　　唐　婺州人　刘昭禹　　节高终不起，死恋九华山。圣主情何切，孤云性本闲。名传中国外，坟在乱松间。依约曾栖处，斜阳鸟自还。　　　　费征君旧居　　　　唐　进士　清河人　张玭（字象文）　　浮世抛身外，栖踪入九华。遗篇补乐府，旧籍隶仙家。池静龟升树，庭荒鹤隐花。古来天子命，还少到烟霞。　　　　寻九华王山人　　　　唐　杨夔　　下马叩荆扉，相寻春半时。扪萝盘磴险，叠石渡溪危。松夹莓苔径，花藏薜荔篱。卧云情自逸，名姓厌人知。　　　　楼上看九华（二首）　　　　唐　进士　贵池人　殷文圭（字桂郎）　　九朵连云势欲腾，鸟飞难到最高层。谁家写在屏风上，岩下松间尽是僧。　　四顾峦峰峭莫群，翠峰长与晓光分。尽分明处无诸障，独倚青天绝片云。　　　　灵芝镇晓次五溪寄杜使君　　　　唐　曹汾　　戴月早辞三秀馆，迟明初辨九华峰。嵯嵯玉剑寒铓利，褭褭青莲翠色重。奇状却疑人画出，岚光似为客添浓。行春若到五溪上，此处褰帷正面逢。　　　　九华观废月池　　　　唐　进士　蒲州人　薛逢（字陶臣）　　曾发箫声水槛前，夜蝉寒沼两婵娟。微波有恨终归海，明月无情却上天。白鸟带将林外雪，绿荷枯尽渚中莲。荣华不肯人间住，须读庄生第一篇。　　　　宿化城寺庄　　　　唐　僧冷然　　佛寺孤庄千嶂间，我来诗境强相关，岩边树动猿下涧，云里锡鸣僧上山。松月影寒生碧落，石泉声乱喷潺湲。明朝更蹑层霄去，誓共烟霞到老闲。　　　　龙潭　　　　唐　僧应物　　石激悬流雪满湾，五龙滑溜野云闲。渐收雷电九峰下，且饮溪潭一水间。浪引浮槎依北岸，波分晓日浸东山。回瞻四面如看画，须信游人不欲还。　　　　经费拾遗旧宅　　　　唐　胡骈　　林下茅斋已半倾，九华幽径少人行。不将冠剑为荣事，只向烟萝寄此生。松竹渐荒池上色，琴书徒立世间名。白杨风起秋山暮，时复哀猿啼一声。　　　　望九华　　　　唐　杨鸿　　九华闲望簇清虚，气象群峰尽不如。惆怅都南挂冠吏，无人解向此山居。　　　　答平甫舟中望九华　　　　宋　宰相　临川人　王安石（字介甫）　　楚越千万山，雄奇此山兼。盘根虽巨壮，其末乃修纤。去县尚百里，侧身勇前瞻。萧条烟岚上，缥缈浮青尖。徐行稍复逼，所瞩亦已添。精神去亹亹，气象来渐渐。卸席取近岸，移船傍苍蒹。窥观坐穷晡，未觉晷刻淹。江空万物息，四面波澜恬。峨然九女鬟，争出一镜[(叵-口)@佥]。卧送秋月没，起看朝阳暹。游氛荡无余，琐细得尽觇。陵空翠纛舞，照影寒铓铦。冢木立绀发，岸林张紫髯。变态生倏忽，虽神讵能占。当留老吾身，少驻谁云餍。惜哉秦汉君，黄屋上衡灊。等之事嬉游，舍此何其廉。我疑二后荒，神物久已厌。埋藏在云雾，不欲登昏憸。又疑避褒封，蔽匿以为谦。或是古史书，脱落简与签。当时备巡游，今不在缃缣。终南秦之望，泰山鲁所詹。天王与秩祭，俎豆罗醯盐。苟能泽下民，维此远亦沾。方今东南早，土脉燥不黏。尚无肤寸功，岂免窃食嫌。神莽吾难知，士病吾能砭。文章巧傅会，智术工飞钳。荐宝互圭璧，论材自楩楠。苟以饰妇妾，谬云活苍黔。岂如幽人乐，兹山谢闾阎。穴石作户牖，垂泉当门帘。寻奇出后径，览胜倚前檐。超然往不返，举世徒呫呫。高兴寄日月，千秋伴乌蟾。遐追商洛翁，秦火不能炎。所慕楚穆生，竟脱楚人钳。吾意窃所尚，人谋谅难佥。　　盘根虽巨壮，其末乃修纤，写出九华真形。峨然九女鬟，争出一镜[(叵-口)@佥]，写出九华神韵。　　　　过九华山　　　　宋　进士　眉山人　苏辙（字子由）　　南迁私自喜，看尽江南山。孤舟少僮仆，此志还复难。局促守破[片+(聪-耳)]，联翩过重峦。忽惊九华峰，高拱立我前。萧然九仙人，缥缈陵云烟。碧霞为衣裳，首冠青琅玕。挥手谢世人，可望不可攀。我行竟草草，安能拍其肩。但闻有高士，卧听松风眠。松根得茯苓，壮若千岁鼋。煮食一朝尽，终身弃腥膻。腹背生绿毛，轻举如翔鸾。相逢欲借问，已往长松端。　　　　望九华山　　　　宋　进士　铜山人　苏舜钦（字子美）　　轻舟出池口，遥望青阳郭。云间见九华，争先出锋锷。参差欲背阙，尖锐圭首削。竹箭拔春芽，芙蓉攒秋萼。奇姿信明丽，远势仍联络。下有鎅谷幽，真灵谅兹宅。诡哉末世士，强以名号托。丹崖不受称，青峰锁如昨。千载知属谁，含情寄冥漠。　　　　登龟山次七兄韵　　　　宋　右丞相　江西庐陵人　周必大（字子充）　　注坡缘壁化城中，客愠奴嗔我亦慵。及到龟山还一上，为怜高阁对双峰。　　　　游化城寺　　　　宋　学士　宜兴人　蒋之奇（字颖叔）　　级级跻攀险，肩舆若上天。云端开净刹，峰顶见平田。水石清无价，烟霞翠满前。高僧卜居此，意欲断尘缘。　　　　滕学士九华山书堂　　　　宋　进士　宣城人　梅尧臣（字圣俞）　　处山方畏浅，曾慕结深庐。要与云峰近，宁将野客疏。涧苗来入俎，林鸟或窥书。何事轻兹乐，而从出塞车。　　　　题九华山图　　　　宋　吏部尚书　鄄城人　张咏（字复之）　　每忆眠云处，当檐列翠屏。有时聊极目，尽日坐忘形。去此心唯苦，悬图恨忽醒。数峰秋欲活，虚籁夜重听。地镇三吴远，天连万古青。几人曾得道，是草即通灵。野鹤闲窥鼎，龛僧暗诵经。终须卜长往，回首谢明庭。　　　　龙池　　　　宋　高子洪　　九朵芙蓉天琢开，烟霞静处翠成堆。鹿衔花向林边过，龙带云从树杪来。最爱山中闲日月，何须海上访蓬莱。翛然自觉清风爽，直欲临风翘上台。　　　　过铜陵南望，一山高出云上，奇秀可骇，余未尝至江南，遽曰，此九华山也，问之，良是。　　　　宋进士钜野人　　晁补之（字无咎）　　云端忽露碧孱颜，如髻如簪缥缈间。惊骇舟中齐举首，不言知是九华山。　　　　九华山庵　　　　宋进士青阳人　　章贲（字元明）　　松峤与云齐，云门衲子栖。禅房花自润，觉院鹿应迷。昼暝茶烟重，朝分塔影低。何当拂盘石，来听白猿啼。　　　　九华山　　九子峰名胜，更题作九华。皆因谪仙句，适遇野人家。列岫分龙脉，尖峰擢象牙。布金黄粒稻，浮绿碧莲华。霜过收松实，春深摘茗芽。云根搜伏髓，玉液腐胡麻。道境同丹灶，仙岩荐白蛇。两潭泉泻雪，一柱气栖霞。舔掌腴难拟，重唇味最嘉。干源登紧榧，旸谷种西瓜。地狭农专业，民醇俗不奢。溪从虎头去，云趁鹤泉衙。仙字刊岩际，神宫镇水涯。百灵扶表里，千古断妖邪。秘洞攲银瓮，真源晕宝沙。黄猴虔作拱，白鹿皎无瑕。晚采柏庵凿，早供崇圣茶。有针垂桧柏，无核供枇杷。官绢丹青画，公言赋咏夸。天河津可问，吾拟泛仙槎。　　　　太白书堂　　　　宋　　柯敬之　　久欲华山访谪仙，谪仙书舍尚依然。青松翠柏疑无路，流水高山别有天。千片浮云飞碧汉，一声啼鸟破苍烟。扶筇直上中峰顶，一看千山在眼前。　　　　九华天台峰新晴晓望　　　　宋宰相宁国人　　吴潜（字毅夫）　　一莲峰簇万花红，百里春阴涤晓风。九十莲华一齐笑，天台人立宝光中。　　　　过池州见九华有感　　　　宋宰相吉水人　　文天祥（号文山）　　五老湖光远，九华山色昏。南冠前进士，北部故将军。芳草江头路，斜阳郭外村。[匆/心][匆/心]十年梦，故国黯销魂。　　　　清隐岩　　　　宋末隐士，自号九华山人，青阳人　　陈岩（字清隐）　　平生不买真清誉，平日不歌招隐诗。底事琢岩成大字，有名还被众人知。　　　　双峰庵　　　　宋　　僧希坦　　藏却胸中万卷书，却来山顶结茅庐。当时若也羁缰锁，争得高名是世疏。　　　　重过九华山　　　　元御史蒙古人　　萨都刺（字天锡）　　万壑泉声泻碧溪，小凉天气过溪时。相逢桥上无非客，行尽江南都是诗。苦雨最嫌鸠唤急，看山不厌马行迟。何当高上华峰顶，凉月萧萧生桂枝。　　　　登九华　　　　元教授贵池人　　曹天祐（字宁一）　　问法寻空洞，凭高望远山。人烟开合处，江练有无间。云暖花繁坞，峰清月近关。禅心何最寂，钟磬夜来闲。　　　　王阳明先生九华诗册（附序）　　九华之山，自太白更名，而名始高。自梦得称为尤物，而名始震。然太白仅江上一望而已，梦得仅山外一见而已，岂若阳明先生，涉险寻幽，探奇揽胜，枕漱泉石，出入烟霞，往复流连，歌咏成帙，于九十九峰，爱之深，而玩之熟哉。方之交情，九华于二贤，为一见垂青之知己，于先生，则平生欢洽之知己也。又况诗以人重，先生以道学而建奇功，盛德大业，灿著两间，其品谊更出谪仙诗豪上哉。故按王文成公全书中，宏治正德前后两游诸作，以次登之，予之夙愿于以偿，而众心亦于以慊。因于诗集中，特树一帜，曰：阳明先生九华诗册云。光绪庚子周赟识。（先生诗歌再列于后）　　　　九华山下宿柯秀才家（宏治壬戌春前游）　　　　明进士，江西巡抚，两广总督，　　　　人称阳明先生，浙江余姚人。　　王守仁（字伯安）　　苍峰抱层嶂，翠瀑绕双溪。下有幽人宅，萝深客到迷。　　　　题四老围棋图　　世外烟霞亦待时，至今风致使人思。却怀刘项当年事，不及山中一局棋。　　　　化城寺六首　　化城高住万山深，楼阁凭空上界侵。天外清秋度明月，人间微雨结浮阴。钵龙降处云生座，岩虎归时风满林。最爱山僧能好事，夜堂镫火伴孤吟。　　云里轩窗半上钩，望中千里见江流。高林月出三更晓，幽谷风多六月秋。仙骨自怜何日化，尘缘翻觉此生浮。夜深忽起蓬莱兴，飞上青天十二楼。　　云端鼓角落星斗，松顶袈裟散雨花。一百六峰开碧汉，八十四级蹋紫霞。山空仙骨葬金椁，春暖石芝抽玉芽。独挥谈尘拂烟雾，一笑天地真无涯。　　化城天上寺，石磴入星躔。云外开丹井，峰头种石田。月明猿听偈，风静鹤参禅。今日揩双眼，幽怀二十年。　　僧屋烟霏外，山深绝世哗。茶分龙井水，饭带石田沙。香细云岚杂，窗高峰影遮。林栖无一事，终日弄丹霞。　　突兀开穹阁，氤氲散晓钟。饭遗黄粒稻，花发五钗松。金骨藏灵塔，神光照远峰。微茫竟何是，老衲话遗踪。　　　　太白祠二首　　千古人豪去，空山尚有祠。竹深荒旧径，藓合失残碑。云雨罗文藻，溪泉系梦思。老僧殊未解，犹自索题诗。　　谪仙栖隐地，千载尚高风。云散九峰雨，岩飞百丈虹。寺僧传旧事，词客吊遗踪。回首苍茫外，青山感慨中。　　　　双峰　　凌崖望双峰，苍茫竟何在。载拜西北风，为我扫浮霭。　　　　莲华峰　　夜静凉飙发，轻云散碧空。玉钩挂新月，露出青芙蓉。　　　　列仙峰　　灵峭九万丈，参差生晚寒。仙人招我去，挥手青云端。　　　　云门峰　　云门出孤月，秋色生苍涛。夜久群籁绝，独照宫锦袍。　　　　芙蓉阁二首　　青山意不尽，还向月中看。明日归城市，风尘又马鞍。　　岩下云万里，洞口桃千树。终岁无人来，唯许山僧住。　　　　书梅竹小画　　寒倚春宵碧玉杖，九华峰顶独归来。柯家草亭深云里，却有梅花伴竹开。　　　　江上望九华（正德庚辰正月后游。此诗乃由江西赴诏，趋南都行在途中作。）　　当年一上化城峰，十日高眠雷雨中。霁色晓开千嶂雪，涛声夜渡九江风。此时隔水看图画，几岁缘云住桂丛。却负洞仙蓬海约，玉函丹诀在崆峒。　　　　其二　　穷探虽得尽幽奇，山势须从远望知。几朵芙蓉开碧落，九天屏嶂列旌麾。高同华岳应无忝，名亚匡庐却稍卑。信是谪仙还具眼，九华题后竟难移。　　　　泊舟大通山溪间，诸生闻之，有挟册来寻者。（此至芜湖，为忠泰等所阻，不得见帝，乃折回入九华山也。）　　扁舟经月住林隈，谢得黄莺日日来。兼有清泉堪洗耳，更多修竹好衔杯。诸生涉水携诗卷，童子和云扫石苔。独奈华峰隔烟雾，时劳杖策上崔嵬。（大通，光绪本作大同。）　　　　江上望九华不见　　五旬三过九华山，一度阴寒一度雨。此时山色稍晴明，忽复昏霾起亭午。平生山水最多缘，独此相逢容有数。人言此山天所秘，山下居人不常睹。蓬莱涉海或可求，瑶水昆仑俱旧游。洞庭何止容八九，五岳曾向囊中收。不信开云扫六合，手扶赤日照九州。驾风骑气览八极，视此琐屑真浮沤。　　　　将游九华，移舟宿山寺。（本集二首，误列岩头闲坐之后，谨移置于此。）　　逢山未惬意，落日更移船。峡寺缘溪径，云林带石泉。钟声先度岭，月色已浮川。今夜岩房宿，寒灯不待悬。　　　　其二　　维舟谷口傍烟霏，共说前冈石径微。竹杖穿云寻寺去，藤筐采药带花归。诸生晚佩联芳杜，野老春霞缀衲衣。风咏不须沂水上，碧山明月更清晖。　　　　江施二生，与医官陶野，冒雨登山，人多笑之，戏作歌。　　江生施生颇好奇，偶逢陶野奇更痴。共言山外有佳寺，劝予往游争愿随。是时雷雨云雾塞，多传险滑难车骑。两生力陈道非远，野请登高觇路歧。三人冒雨陟冈背，既仆复起相牵携。同侪咻笑招之返，奋袂径往陵嵚崎。归来未暇顾沾湿，且说地近山径夷。青林宿霭渐开霁，碧巘绛气浮微曦。津津指譬在必往，兴剧不到傍人嗤。予亦对之成大笑，不觉老兴如童时。平生山水已成癖，历深探隐忘饥疲。年来世务颇羁缚，逢场遇境心未衰。野本求仙志方外，两生学士亦尔为。世人趋逐但声利，赴汤蹈火甘倾危。解脱尘嚣事行乐，尔辈狂简翻见讥。归与归与吾与尔，阳明之麓终尔期。　　　　游九华道中　　微雨山路滑，山行入轻舟。桃花夹岸迷远近，回峦叠嶂盘深幽。奇峰应接劳回首，瞻之在前忽在后。不道舟行转屈曲，但怪青山亦奔走。薄午雨霁云亦开，青鞋布袜无尘埃。梅蹊柳径度村落，长林白石穿林隈。始攀风磴出林杪，更俯悬崖听瀑雷。乱山高顶藏平野，茅屋高低自成社。此中那得有人家，恐是当年避秦者。西岩日色渐欲下，且向前林[禾+末]吾马。世途浊隘不可居，吾将此地营兰若。　　　　芙蓉阁　　九华之山何崔嵬，芙蓉直傍青天栽。罡风倒海吹不动，大雪裂地冻还开。夜半峰头挂明月，宛如玉女临妆台。我拂沧波写图画，题诗还愧谪仙才。　　　　登莲华峰　　莲华顶上老僧居，脚蹋莲华不染泥。夜半华心吐明月，一颗悬空黍米珠。　　　　观九华龙潭（本集在前，谨移置于此。）　　飞流三百丈，澒洞秘灵湫。峡坼开雷斧，天虚下月钩。化形时试钵，吐气或成楼。吾欲鞭龙起，为霖遍九州。　　　　登云峰望，始尽九华之胜，因复作歌。　　九华之峰九十九，此语相传俗人口。俗人眼浅见皮肤，焉测其中之所有。我登华顶拂云雾，极目奇峰那有数。巨壑中藏万玉林，大剑长枪攒武库。有如智者深韬藏，复如淑女避谗妒。闇然避世不求知，卑己尊人羞逞露。何人不道九华奇，奇中之奇人未知。我欲穷搜尽拈出，秘藏恐是天所私。旋解诗囊旋收拾，脱颖露出锥参差。从来题诗李白好，渠于此山亦潦草。曾见王维画辋川，安得渠来拂纤缟。　　　　双峰遗柯生乔　　尔家双峰下，不见双峰景。如锥处囊中，深藏未脱颖。盛德心愈卑，幽人迹多屏。悠然望双峰，可以发深省。　　　　夜宿天池，月下闻雷，次早知山下大雨，三首。　　昨夜月明峰顶宿，隐隐雷声在山麓。晓来却问山下人，风雨三更卷茅屋。　　野人权作青山主，风景朝昏颇裁取。岩旁日脚半溪云，山下声声一村雨。　　天池之水近无主，木魅山妖竞偷取。公然又盗山头云，去向人间作风雨。　　　　文殊台夜观佛镫　　老夫高卧文殊台，柱杖夜撞青天开。散落星辰满平野，山僧尽道佛镫来。　　　　书汪进之太极岩二首　　一窍谁将混沌开，千年样子道州来。须知太极原无极，始信心非明镜台。　　始信心非明镜台，须知明镜亦尘埃。人人有个圆圈在，莫向蒲团坐死灰。　　　　重游化城寺　　爱山日日望山晴，忽到山中眼自明。鸟道渐非前度险，龙潭更比旧时清。会心人远空遗洞，识面僧来不记名。莫谓中丞喜忘世，前途风浪苦难行。（先生前游九华，闻地藏洞异人，不饮食，卧松毛中，先生访之，抚其足，惊曰：险远何以至此。与谈上乘，但云：周茂叔，程明道，是儒家两个好秀才。正德重游，其人已他移，故有此叹。）　　山寺重来十八秋，旧僧零落老比邱。檐松尽长青冥干，瀑水犹悬翠壁流。人住层崖嫌洞浅，鸟鸣春涧觉山幽。年来别有闲寻意，不似当时孟浪游。（十八，有本作十九。）　　　　游九华　　九华原亦是移文，错怪山头日日云。乘兴未甘回俗驾，初心终不负灵均。紫芝香暖春堪茹，青竹泉高晚更分。幽梦已无尘土累，清猿正好月中闻。　　　　宏治壬戌，尝游九华，值时阴雾，竟无所睹。至是正德庚辰，复往游之，风日清朗，尽得其胜，喜而作歌。　　昔年十日九华住，云雾终旬竟不开。有如昏夜入宝藏，两目无睹成空回。每逢好事谈奇胜，即思策蹇还一来。频年驱逐事兵革，出入贼垒冲风埃。恐恐昼夜不遑息，岂复山水能徘徊。鄱湖一战偶天幸，远随归凯停江隈。是时军务颇多暇，况复我马方虺隤。旧游诸生亦群集，遂将童冠登崔嵬。先晨霏霭尚暝晦，却疑山意犹嫌猜。肩舆一入青阳境，忽然白日开西岭。长风拥彗扫浮阴，九十九峰如梦醒。群峦踊跃争献奇，儿孙俯伏摩其顶。今来始识九华面，恨无诗笔为传影。层楼叠阁写未工，千朵芙蓉抽玉井，怪哉造化亦安排，天下奇山此兼并。揽衣登高望八荒，双阙下见日月光。长江如带绕山麓，五湖七泽皆陂塘。蓬瀛海上浮拳石，举足可到虹可梁。仙人为我启阊阖，鸾軿鹤驾纷翱翔。从兹脱屣谢尘世，飘然拂袖陵苍苍。　　　　岩头闲坐漫成　　尽日岩头坐落花，不知何处是吾家。静听谷鸟迁乔木，闲看林蜂散午衙。翠壁泉声穿乱石，碧潭云影透晴沙。痴儿公事真难了，须信吾生自有涯。　　　　登云峰，二三子咏歌以从。欣然成谣，二首。　　淳气日凋薄，邹鲁亡真承。世儒倡臆说，愚瞽相因仍。晚途益沦溺，手援吾不能。弃之入烟霞，高历云峰层。开茅傍虎穴，结屋依岩僧。岂曰事高尚，庶免无予憎。好鸟求其侣，嘤嘤林间鸣。而我在空谷，焉得无良朋。飘飘二三子，春服来从行。咏歌见真性，逍遥无俗情。各勉希圣志，毋为尘所萦。　　深林之鸟何闲关，我本无心云自闲。大舜亦与木石处，醉翁唯在山水间。晴窗展卷有深意，绝壁题诗无厚颜。顾谓从行二三子，随游麋鹿俱忘还。　　　　送周经和尚（经，有本作金。）　　岩头有石人，为我下嶙峋。足曳破履五千两，身披旧衲三十斤。任重致远香象力，餐霜坐雪金刚身。夜寒猛虎常温足，雨后毒龙来伴宿。手握顽砖镜未成，舌底流泉梅渐熟。夜来拾得遇寒山，翠竹黄花好共看。同来问我安心法，还解将心与汝安。　　（岩僧周经，自少林来，坐石窦中，且三年。闻予至，与医官陶野来谒。金盖有道行者，野素精医，有方外之缘，故诗及之。）　　　　有僧坐岩中，已三年，诗以励吾党。　　莫怪岩僧木石居，吾侪真切几人如。经营日夜身心外，剽窃糠秕齿颊余。俗学未堪欺老衲，昔贤取善及陶渔。年来奔走成何事，此日斯人亦启予。　　　　归途有僧自望华亭来迎，且请诗。　　方自华峰下，何劳更望华。山僧援故事，要我到渠家。自谓游已至，那知望转佳。正如酣醉后，醒酒却须茶。　　（此上阳明先生九华诗册四十六首）　　　　池阳大江望九华　　　　明工部尚书吉水人　　周忱（字恂如）　　九华信名山，崒嵂盘京甸。江淮数千里，秀峙真独擅。我从池阳来，十载屡行县。揽结非无怀，烟云惜多变。胜处不易窥，或隐或半现。及兹泛长江，浪静风亦便。回首豁晴空，九华一时见。千态与万奇，指点堪数遍。倚篷过百里，注目心不倦。恍如逢故人，惬意欣觌面。缅怀唐诗僧，灵境构深院。又闻锦袍仙，书堂蔽葱茜。安得跻其崖，吟玩恣游衍。功名未有期，对此空眷恋。　　　　大通见九华　　　　明初参政当涂人　　陶安（字主敬）　　雨消残雪滑新泥，风撼枯梢响古堤。一霎路经三舍远，两行桨荡十双齐。初晴绿水浴凫雁，落日空山啼雉鸡。出得沙汀烟浪阔，九华只在暮云西。　　　　池口望九华　　　　明大学士吉水人　　解缙（字大绅）　　日日南风送客舟，舒州才过又池州。九华云卷芙蓉帐，挂在青天白玉钩。　　　　书塾后望九华　　　　明状元贵池人　　黄观（字尚宾）　　不识九华路，朝朝见九华。笑他千里客，辛苦入烟霞。　　　　宿九华山　　　　明进士临川人　　汤显祖（号若士）　　滴翠峰前天柱高，云门清醮发仙璈。不知海上金轮月，夜夜神光起白毫。　　　　咏九华　　　　明太子太保华亭人　　董其昌（号香光）　　岚深山影寒，樵响不知处。绿树早莺啼，千峰一家住。　　　　和许侍御，李节推，登九华山韵。（原注）　　　　明礼部右侍郎休宁人　　程敏政（字克勤）　　细从云外数奇峰，九朵芙蓉翠万重。月上老猿攀石葛，雨晴驯鹿卧沙茸。谪仙诗重天池锦，霸相身惭雪涧松。（指宋齐邱）玉洞碧函无恙否，他时容启绿苔封。　　　　游九华山值阴霭三首　　　　明进士竟陵人　　钟惺（字伯敬）　　雪霁终幽壑，泉喧亦上方。山舆窥鹊牖，岩户像蜂房。寒火千龛影，风林一缕香。似多僧舍柏，夏腊未全忘。　　　　其二　　摩空阴亦好，那更说晴朝。磴阁岩肤半，泉通海眼遥。旅行峰伛偻，人立树僬侥。也有天台路，冬春阻石桥。　　　　其三　　到悔三冬晚，缘才二日悭。客能饶远目，天未破愁颜。云锁将飞石，烟缝欲断山。岁除花落遍，羡尔惜春闲。　　　　送人游匡庐九华　　晚游匡岳亦非迟，囊有真形画有诗。置我一邱差不恶，怜君三绝独无痴。心谙胜迹如曾到，山喜清人似故知。扣罢彭郎逢九子，寄言予欲往从之。　　　　游九华怀李白　　　　明陕西巡抚贵池人　　柯相（字元卿）　　白也风流远，冥搜入九华。龙湫晴浴雪，狮阜晚明霞。禅榻清分茗，吟亭笑问花。登登山屐瘦，向往藉蓬麻。　　　　望九华　　　　明兵部侍郎歙县人　　汪道昆（字伯玉）　　九华秋色媚江滨，片片芙蓉照水新。望里蔚蓝疑见佛，行边空翠欲沾人。汗衣赤日耽长路，立马青山负近邻。百里未能穷窈窕，千年谁与斗嶙峋。　　　　登九华山歌　　　　明左都御史吉水人　　邹元标（号南皋）　　扁舟昨日过匡庐，沐浴焚香谒五老。今朝乘兴上青阳，九华苍苍色更好。历历星辰自可摘，迢迢直上青天道。青莲居士何太奇，江上看山便题诗。胸蟠珠玑何磊落，于今岩壑光陆离。新建生平真好游，西江重来十八秋。心印只今谁具领，乾坤俯仰空悠悠。空悠悠，泪双流，识得一真万事休。悟来只在刹那间，山僧含笑虎溪头。石火光阴转瞬过，文章道德莫蹉跎。古今多少奇游者，几人山色共嵯峨。　　　　告辞九华（四首存二）　　　　明大学士漳浦人　　黄道周（号石斋）　　似尔千芙蓉，摇摇青玉甗。唾手不可攀，相思但目眩。　　　　其二　　当年看浮图，只在地藏殿。今日地藏人，尽作浮图面。　　　　题唐六如山水卷，送章尹戴给谏归九华　　　　明　　僧德清（号憨山）　　淡淡江上山，悠悠江中水。望之不可穷，思君殊不已。君归乘天风，轻帆若云驶。挥袂拍洪崖，回首谢尘滓。我欲从翻飞，羽翰正披靡。浩浩江水深，舟楫谁为理。安时智所钦，随流任坎止。但以君恩重，艰虞何足齿。愿言宝珍秘，聊以慰行李。烨烨九华芝，君归色尚紫。　　　　同弘安过秋浦，舆中望九华作。　　　　明进士桐城人　　吴国琦（字公良）　　奇峰奇云太凿凿，峰亦变幻不可度。一里二里换幽姿，峰若追云撑碧落。芙蓉层出隐金仙，至人止处猿鸟乐。秋空秋浦相澄彻，我不度江寻寥廓。少年意气常争奇，名山大川有深托。奔流西来拥建康，白岳黄河各纷错。龙虎盘踞开明堂，此如阃奥构楼阁。天目具区与表里，丰镐元气斯浑噩。世间尤物岂寻常，巫峡雁荡舒州霍。月斧欲穷辟异境，碧雾浓岚千万壑。仙鸡翔鸣五钗松，最高顶难飞鸟著。是则允为南州望，五岳悬想外标格。略而不书胡为乎，从来知己待夙约。曾居石溪常在窗，频行杨子见舟幕。今日舆中面目真，尖影扑人殊灼灼。子犹瞥尔初相逢，已觉精神甚踊跃。蜡屐搜探过五溪，胸中定自文章作。　　　　九华漫兴　　　　明进士沔阳人　　童承叙（字汉臣）　　香岫云门里，藤萝径转赊。塔藏金舍利，寺倚石莲华。柱杖临苍藓，焚香卧绛霞。尘缘如可息，山下欲移家。　　　　九华　　　　明孝廉贵池人　　曹芬（字子馨）　　家近华峰下，常游古塔前。明霞看远岫，清磬向诸天。石级层层扫，云岩处处穿，从来无所住，翻得坐忘年。　　　　登九华　　　　明　　张程　　金碧唐朝寺，登临惬素襟。云深藏佛骨，月冷照禅心。峰矗天中柱，泉流沙里金。焚鱼犹未得，惭对碧山吟。　　　　游九华　　　　明状元宣城人　　沈懋学（字君典）　　生平梦不借，偏与薜萝亲。秋色遥侵客，山光近媚人。莫教青眼旧，更说白头新。明月珠林得，期天问梵轮。　　　　将游九华，移舟宿山寺，次阳明韵。　　　　明浙江学政宁国人　　屠羲英（字枰石）　　借宿末游寺，先移已泊船。九华初入梦，一枕听流泉。仰见云归岫，遥知月满川。芳踪追不得，心共佛灯悬。　　　　偕贾昆[山+(仆-人)]明府，暨陈孝廉，王文学，同登九华。　　　　明楚人　　何朝宗　　九子开屏嶂，莲华满法台。流霞飞紫去，叠巘送青来。僧定鸟亲榻，坪空鹿卧苔。玩游携契友，把酒漫徘徊。　　　　游九华次少林沈太史咏　　　　明铜陵人　　张懋鼎（字乃调）　　道心谁得借，梵境自相亲。萝月能迷客，松风故恋人。入图标作古，行脚引来新。欲问青莲舌，何如转法轮。　　　　游九华山　　　　明钱塘人　　徐时泰　　结气驰名胜，攀登快大观。列屏青未了，抽笋翠多端。天与莲华秀，人从鸟道看。悬流翻日彩，怪石耸星盘。一具袈裟地，千秋膜拜坛。神光常护塔，紫气欲飞丹。户迥狙为伺，粮休霞作餐。偏于樵路险，不少苾刍安。虎洞阴风峭，龙湫暑月寒。云低时恋顶，松老故攲蟠。竹露香来细，苔烟鸟带残。自然无俗驾，唯有羡空翰。供奉名逾重，仙真迹不刊。按图殊草草，何日遍巑岏。　　　　登九华次前守胡公韵　　　　明池州太守湖州人　　顾元镜　　一宿三天境，疑登九品台。连甍开法座，倚汉集如来。丹碧供图画，芙蓉杂藓苔。断云闲护钵，空翠滴盈楣。鸟解观心谛，溪撄濯足怀。钟声天半隐，幢影日边排。梵语通三昧，宗风荡积霾。客来将蕨笋，僧定掩荆柴。锡卓无尘径，灯燃绝顶崖。偶淹居士驾，空羡谪仙才。安得九节杖，餐霞去复回。　　　　游九华　　　　明合浦人　　包广　　山经雨过云犹湿，人到春深路拥花。上界楼台倚星汉，下方鸡犬隔烟霞。仙铛气味冷芝耳，僧碗芳香点茗芽。他日重游今有约，莲峰咫尺岂天涯。　　　　再登九华即景　　　　明桐乡人　　沉子勉　　乘兴重登九子山，天仙桥下水潺潺。依稀雪树清犹在，多少楼台翠已残。夜静笛声吹梵语，月明松影护禅关。此中便是真如境，玉露泠泠点石栏。　　　　别九华山　　　　明进士桐城人　　吴应宾（字客卿）　　蹋碎莲华路不迷，出门长啸楚天低。青山送客忘三笑，绿树随人过五溪。洞里烟霞晴自散，云边钟鼓鸟空啼。殷勤更上层台望，怪得群峰似掌齐。　　　　九华望天台　　　　明桐城人　　孙晋（字鲁山）　　何须渡越陟天台，点点奇峰对面开。半岭幡幢齐日月，下方钟磬杂云雷。浅深几见蓬莱水，葱郁长存金粟堆。今古胜游谁绝唱，芙蓉削出谪仙才。　　　　夜宿九华　　　　明莆田人　　黄名世　　嵯峨峰岭拂天齐，宝殿烟笼五色迷。僧住上方云作幔，人于下界石为梯。时闻清唳丹霄鹤，境比飞升白昼鸡。自笑尘踪闲一宿，莲华仍在数峰西。　　　　同友人游九华　　　　明贵池人　　方元美　　溪尽山攲石径斜，迟君一探九莲华。浮图半壁陵苍汉，舍利千秋御紫霞。茶熟欣从吾辈饮，剑飞惭向老僧夸。广长舌在频相乞，金篦容堪转法华。　　　　东岩有感　　　　清礼部尚书青阳人　　吴襄（字七云）　　松石斗嶙峋，奇山逢故人。往来天际路，吟啸梦中身。三月雪犹冻，一岩花不春。泉声云外落，洗尽十年尘。　　　　九华山寄池州颜太守　　　　清翰林侍读宣城人　　施闰章（号愚山）　　人因访旧来秋浦，天遣寻幽入九华。回合松杉清磬远，峻嶒宫阙白云斜。吞江西岭横飞练，射日东岩倒作霞。遥忆使君驱五马，何时乘兴问山家。　　　　寄怀九华，效金地藏体，并次其韵。　　　　清　　僧了然　　万里鸡林何处家，迢迢孤锡入中华。心头法戒空无法，身后沙门多似沙。东国有诗传贝叶，西方无地涌莲花。不劳梦幻游仙境，我但驰神望晚霞。　　　　寄题天台峰高处，次定光佛韵。（原注）　　满路喧豗作梵声，谁从山上听狮鸣。人无胜境空成佛，我有天池作化城。岂意定光寻地藏，果然太白见阳明。（定光佛诗：南戒俯看江影白，东岩坐待夕阳明，显系以供奉对姚江。后四百年，阳明果至东岩。与阳明正德庚辰正月晦，开元寺刻石，嘉靖我邦国之文，同一前知。世人每习而不察。）共遗色相原真性，儒释何尝有定名。（有道之释，必不能外儒。）　　　　九华山　　　　清礼部尚书青阳人　　王懿修（字春敷）　　拔地千峰秀，盘空万笏分。岚光晴滴翠，花气暖蒸云。顽石听经惯，仙禽捣药勤。一筇寻旧约，差免北山文。　　　　入九华宿化城寺　　　　清湖州太守江都人　　吴绮（字园次）　　我本黄山人，九华经信宿。未尽九子岭，一上一换目。秋高天宇澄，孤磬声满谷。忽坠龙女箫，□望仙人鹿。一涤尘中襟，挥手谢拘促，适逢餐霞徒，清谈互往复。愿言住此中，坐卧灵泉曲。夜永对禅灯，妙香媚幽独。　　　　雪霁江上望九华　　　　清安徽巡抚汉军正黄旗人　　喻成龙（字正庵）　　暮江拥寒浪，清旦林表霁。冰翼映幽灵，苍茫坐迢递。念昔登兹峰，倏焉已隔岁。况经暄和时，怀人风景丽。会当栖岩壑，投簪勿云滞。　　　　闻游者述天台奇景偶记　　　　清无锡人　　华蕡　　客从天台来，为说天台事。风雨在山腰，星云出古寺。孤峤挺千松，一泉供百箸。如此空青中，胡为不常住。　　　　东岩偶成　　　　清青阳人　　吴国靖（字献侯）　　扫石卧松阴，清泉何缭绕。林静无人来，会心唯自晓。偶然发长吟，惊起忘机鸟。　　　　登九华　　　　清吴县人　　金佐（字玉峰）　　兹山何巉岏，琢削谢斤斧。茫茫九点烟，日月共吞吐。远望如芙蓉，菡萏自千古。攀援陟其巅，去天尺有五。飘然陵紫虚，身在神仙府。放眼天地空，众山尽伛俯。天气木末来，恍觉虬龙舞。足底蹑白云，衣上湿花雨。日落境逾清，禅房发钟鼓。万念此俱寂，顿令轻轩组。　　　　十一月十一日，雪霁后游九华，晚宿定慧庵玩月，次日登东岩，阴雾无所见，步阳明先生韵二首（原作四首，今择要录二。）　　　　清大学士泰安人　　赵国麟（字仁圃）　　山头明月映帘钩。雪里泉声赴壑流。仙子卧云丹灶冷，神光照夜塔灯秋。晶宫彩焕千珠动，银海波摇万玉浮。笙鹤数声清客思，不知天上有琼楼。　　半径白云飞作雨，满林冻雪缀成花。壑中阴雾铺银海，塔顶晴光映紫霞。一片袈裟藏佛骨，千秋溪涧长云芽。于今岩下闵公墓，名附新罗宁有涯。　　　　宿定慧庵，用少陵韵。　　未上窣堵峰，先宿招提境。月印万溪光，雪绘千岩影。室虚夜白生，心清尘虑冷。身卧水晶宫，回首发深省。　　　　望华亭，用阳明韵。　　九华游未足，肩舆到望华。面前列五老，平地即仙家。凡事忌太尽，有余味更佳。吾读阳明句，如吃赵州茶。　　　　化城寺　　　　清上元人　　郑濂（字莲水）　　半指惊雷海一沤，昙枝香写妙金楼。狮吟雪涧潮生夜，虎伏烟钟月抱秋。京洛罗浮新入画，犍陊波什旧停辀。双丸跳掷为车马，禅喜风流到十洲。　　　　九华山　　　　清扬州人　　黄吉迪（字惠臣）　　庐霍山皆胜，幽多定九华。塔光金舍利，潭影石莲华。日向峰尖断，星随殿角斜。参差诸梵宇，几席接丹霞。　　　　九华晚眺　　　　清平远人　　赵承烈（字梅梁）　　晚过陵阳道，催鞭入九华。竹深寒夕照，峰隙漏明霞。树杪声声磬，岩边寂寂花。自惭劳役客，暂息梵王家。　　　　东岩坐月　　　　清金州人　　朴怀德（字溥哉）　　向晓（疑当作晚）林光动，东岩月上时。隔峰窥塔影，留鹤卧松枝。客似攒眉侣，僧闲立雪姿。浮名终是累，我欲事希夷。　　　　九华　　　　清宣城人　　胡湛（字润苍）　　登山逢日霁，翡翠乱芙蓉。瀑挂菩提树，莺啼罗汉松。香龛伏洞虎，浊水过池龙。肃肃诸天近，空山满午钟。　　　　化城寺　　　　清石埭人　　李开先（字南樵）　　日轴开灵域，风轮转法华。绝尘通月路，高掌出莲华。双树传经地，三干选佛家。只疑天竺寺，移送海云槎。　　　　东岩同野遗山人　　　　清贵池人　　郎遂（字赵客）　　交得烟霞侣，登临共唱酬。欲寻说法地，因上雨花楼。月向峰头挂，云从洞口收。前贤曾宴坐，遗迹想风流。　　　　春日九子山　　　　清青阳人　　徐纯修（字继齐）　　名山多隐秀，草木照春晖。路曲云峰峻，溪深啼鸟稀。岩花明涧钵，石竹荫松扉。薄暮疏钟动，安禅愿息机。　　　　登天台　　　　清华亭人　　钱又选（字幼青）　　天台南直上，九十九峰间。放眼心无相，扶筇步欲难。石梯云折断，松涧水飞还。众寺山山里，高僧静掩关。　　　　九华度夏　　　　清新城人　　僧神驹（字与风）　　分得云中屋，芙蓉遍采求。携将书度夏，吟入雁来秋。身既同山住，心宁逐水流。月明如积雪，天柱夜深游。　　　　九华（此诗，乾隆光绪二志所载，皆无题。按诗意，似吟全山，故标九华。）　　　　清贵池人　　胡什一（字少游）　　为赴寻山约，溪桥度几重。石奇疑伏虎，树老欲蟠龙。瀑布三千丈，芙蓉九十峰。幽奇难到处，回首白云封。　　　　九华　　　　清钱塘人　　周疆（字竞庵）　　灵山探秀气，来谒古先生。黄粒稻为陇，青莲华作城。栖心三界上，到顶万峰平。愧我皈依晚，禅灯空自明。　　　　九华僧院　　　　清苏州人　　申檖（字菽旆）　　寻山过竹院，习静倚绳床。漏转莲华水，炉添柏子香。风林喧宿鸟，露井咽鸣螀。夜半闻空籁，钟声在上方。　　　　入九华山出池阳城　　　　清礼部尚书黄冈人　　王泽弘（字涓来）　　过客维舟觅路行，出门无数远山迎。云当薄暮垂如雨，日到寒流照更明。此去跻攀非揽胜，谁同竹石竟忘情。春晖寸草何由报，一叩慈容涕泪盈。　　　　过五溪望九华　　　　清施州人　　张都（字俞廷）　　一峰翠壁一重天，名胜于今历有年。遥望层峦皆画锦，恍疑飞锡悟前缘。山形奇叠烟云近，地气遥通恒岳连。数过溪桥徒远眺，凭高何日谒金仙。　　　　天台　　　　清金华人　　虞邦琼（字适庐）　　万杉深处是天台，磴仄岩空鸟去回。石液连云飞玉屑，岚光倒影晃金台。烟生叠嶂迷城郭，风奏松涛起电雷。从此置身千仞上，不须别地觅蓬莱。　　　　游九华化城寺　　　　清桐城人　　姚文荧（字玉青）　　内外峰围涌玉莲，过桥崖塔迥诸天。仙遗虎洞花明昼，僧汲龙池乳滴泉。指点劫灰生异色，常行坦道即真禅。绝人直上神光顶，枯坐薰修二十年。　　　　太白书堂　　　　清石埭人　　陈泉（字雪崖）　　闲向山中寄一枝，僧龛松老裹藤碑。研残香露茶烟细，坐隐冰壶鹤语迟。怪石出云朝壑变，远泉经雨夜窗知。莲华消息真难觅，龙女池边问导师。　　　　游九华山　　　　清工部主事贵池人　　章永祚（字锡九）　　攀萝扪壁蹋空行，坠石悬崖骇乍惊。正喜峰头青霭散，俄看杖底白云生。一龛仙梵传清向，万壑松涛送暮声。见说远公开白社，重来可许虎溪迎。　　　　登九华　　　　清兴化人　　李挽河　　龙去潭空瀑水深，秋风一杖上遥岑。丹崖奇辟仙灵掌，白石高悬处士心。霞照诸峰浮翠彩，雨飞晴昼送寒阴。非徒采药孤寻顶，只爱幽多祇树林。　　　　入山　　　　清贵池人　　姜能兴（字以功）　　山磬迎孤客，随风送客还。白眉僧坐定，不出九华山。　　　　又　　千峰争落照，两寺并分泉。峰高常碍日，泉古不知年。　　　　黄屯阪望九华　　　　清贵池人　　王时举（字友奚）　　万片青莲华，亭亭插仙掌。我欲蹋其巅，兀坐莲华上。　　　　题九华天台峰（见宛雅）　　　　清宁国人　　周文郁（字絅斋）　　芙蓉深护洞仙家，天顶孤峰压九华。呼吸此间通帝坐，不教刘阮看桃花。　　　　九华　　　　清无锡人　　秦渊（字缄三）　　青为峰顶烟初灭，白是松间积雪明。衲子眼看明灭惯，不知烟雪几时生。　　　　同治甲子，克复金陵，贼平，江上始见九华。　　　　清两江总督湖南湘乡人　　曾国藩（字涤生）　　连年血战久忘家，岂识江南有九华。今日数峰青到眼，凯歌江上看莲花。　　　　东岩夜坐怀古　　　　清举人宁国人　　周赟（字山门）　　五百年来履迹新，莲华峰顶卓孤臣。六军齐下思乡泪，一室谁安报国身。屏上闲行云护影，壶中静坐月窥人。东岩謦欬分明在，永祝馨香降岳神。
