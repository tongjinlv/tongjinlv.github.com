　　　　佛说弥勒下生成佛经　　　　后秦龟兹国三藏鸠摩罗什译　　大智舍利弗。能随佛转法轮。佛法之大将。怜愍众生故白佛言。世尊如前后经中说。弥勒当下作佛。愿欲广闻弥勒功德神力国土庄严之事。众生以何施何戒何慧得见弥勒　　尔时佛告舍利弗。我今广为汝说。当一心听。舍利弗。四大海水以渐减少三千由旬。是时阎浮提地。长十千由旬广八千由旬。平坦如镜名华软草遍覆其地。种种树木华果茂盛。其树悉皆高三十里。城邑次比鸡飞相及。人寿八万四千岁。智慧威德色力具足安隐快乐。唯有三病。一者便利。二者饮食。三者衰老。女人年五百岁。尔乃行嫁是时有一大城。名翅头末。长十二由旬广七由旬。端严殊妙庄严清净。福德之人充满其中。以福德人故丰乐安隐。其城七宝上有楼阁。户牖轩窗皆是众宝。真珠罗网弥覆其上。街巷道陌广十二里。扫洒清净。有大力龙王名曰多罗尸弃。其池近城龙王宫殿。在此池中常于夜半。降微细雨用淹尘土。其地润泽譬若油涂。行人来往无有尘坌。时世人民福德所致。巷陌处处有明珠柱。皆高十里。其光明曜昼夜无异。灯烛之明不复为用。城邑舍宅及诸里巷。乃至无有细微土块。纯以金沙覆地。处处皆有金银之聚。有大夜叉神名跋陀波罗赊塞迦(秦言善教)常护此城扫除清净。若有便利不净。地裂受之。受已还合。人命将终自然行诣冢间而死。时世安乐无有怨贼劫窃之患。城邑聚落无闭门者。亦无衰恼水火刀兵及诸饥馑毒害之难。人常慈心恭敬和顺。调伏诸根语言谦逊。舍利弗。我今为汝粗略说彼国界城邑富乐之事。其诸园林池泉之中。自然而有八功德水。青红赤白杂色莲花遍覆其上。其池四边四宝阶道。众鸟和集。鹅．鸭．鸳鸯．孔雀．翡翠．鹦鹉．舍利．鸠那罗．耆婆耆婆等。诸妙音鸟常在其中。复有异类妙音之鸟。不可称数。果树香树充满国内。尔时阎浮提中常有好香。譬如香山。流水美好味甘除患。雨泽随时谷稼滋茂。不生草秽一种七获。用功甚少所收甚多。食之香美气力充实　　其国尔时有转轮王名曰蠰佉。有四种兵不以威武治四天下。其王千子。勇健多力能破怨敌。王有七宝金轮宝象宝马宝珠宝女宝主藏宝主兵宝。又其国土有七宝台。举高千丈千头千轮广六十丈。又有四大藏。一一大藏各有四亿小藏围绕。伊勒钵大藏在乾陀罗国。般轴迦大藏在弥缇罗国。宾伽罗大藏在须罗吒国。蠰佉大藏在波罗捺国。此四大藏纵广千由旬。满中珍宝各有四亿。小藏附之。有四大龙王各自守护。此四大藏及诸小藏自然踊出。形如莲华。无央数人皆共往观。是时众宝无守护者。众人见之心不贪著。弃之于地犹如瓦石草木土块。时人见者皆生厌心而作是念。往昔众生为此宝故共相残害。更相偷劫欺诳妄语。令生死罪缘展转增长。翅头末城众宝罗网弥覆其上。宝铃庄严微风吹动。其声和雅如扣钟罄　　其城中有大婆罗门主。名曰妙梵。婆罗门女名曰梵摩波提。弥勒托生以为父母。身紫金色三十二相。众生视之无有厌足。身力无量不可思议。光明照曜无所障碍。日月火珠都不复现。身长千尺胸广三十丈。面长十二丈四尺。身体具足端正无比。成就相好如铸金像。肉眼清净见十由旬。常光四照面百由旬。日月火珠光不复现。但有佛光微妙第一　　弥勒菩萨观世五欲致患甚多众生沉没在大生死甚可怜愍。自以如是正念观故。不乐在家。时蠰佉王共诸大臣持此宝台奉上弥勒。弥勒受已施诸婆罗门。婆罗门受已即便毁坏各共分之。弥勒菩萨见此妙台须臾无常知一切法皆亦磨灭。修无常想出家学道。坐于龙华菩提树下。树茎枝叶高五十里。即以出家日得阿耨多罗三藐三菩提。尔时诸天龙神王。不现其身而雨华香供养于佛。三千大千世界皆大震动。佛身出光照无量国。应可度者皆得见佛　　尔时人民各作是念。虽复千万亿岁受五欲乐。不能得免三恶道苦。妻子财产所不能救。世间无常命难久保。我等今者宜于佛法修行梵行。作是念已出家学道。时蠰佉王亦共八万四千大臣。恭敬围绕出家学道。复有八万四千诸婆罗门聪明大智。于佛法中亦共出家。复有长者名须达那。今须达长者是。是人亦与八万四千人俱共出家。复有梨师达多富兰那兄弟。亦与八万四千人出家。复有二大臣。一名栴檀二名须曼。王所爱重亦与八万四千人俱。于佛法中出家。蠰佉王宝女名舍弥婆帝。今之毗舍佉是也。亦与八万四千婇女俱共出家。蠰佉王太子名曰天色。今提婆娑那是。亦与八万四千人俱共出家。弥勒佛亲族婆罗门子名须摩提。利根智慧。今郁多罗是。亦与八万四千人俱。于佛法中出家。如是等无量千万亿众见世苦恼。皆于弥勒佛法中出家　　尔时弥勒佛见诸大众作是念言。今诸人等不以生天乐故。亦复不为今世乐故。来至我所。但为涅槃常乐因缘。是诸人等皆于佛法中种诸善根。释迦牟尼佛遣来付我。是故今者皆至我所。我今受之。是诸人等或以读诵分别决定修妒路毗尼阿毗昙藏。修诸功德来至我所。或以衣食施人持戒智慧。修此功德来至我所。或以幡盖华香供养于佛。修此功德来至我所。或以布施持斋修习慈心。行此功德来至我所或为苦恼众生令其得乐。修此功德来至我所。或以持戒忍辱修清净慈。以此功德来至我所。或以施僧常食斋讲设会供养饭食。修此功德来至我所。或以持戒多闻修行禅定无漏智慧。以此功德来至我所。或以起塔供养舍利。以此功德来至我所。善哉释迦牟尼佛。能善教化如是等百千万亿众生。令至我所。弥勒佛如是三称赞释迦牟尼佛。然后说法而作是言。汝等众生能为难事。于彼恶世贪欲嗔恚愚痴迷惑短命人中。能修持戒作诸功德甚为希有。尔时众生不识父母沙门婆罗门。不知道法。互相恼害近刀兵劫。深著五欲嫉妒谄曲。佞浊邪伪无怜愍心。更相杀害食肉饮血。汝等能于其中修行善事是为希有。善哉释迦牟尼佛。以大悲心能于苦恼众生之中说诚实语。示我当来度脱汝等。如是之师甚为难遇。深心怜愍恶世众生。救拔苦恼令得安隐。释迦牟尼佛为汝等故。以头布施割截耳鼻手足支体。受诸苦恼以利汝等。弥勒佛如是开导安慰无量众生。令其欢喜。然后说法。福德之人充满其中。恭敬信受渴仰大师。各欲闻法皆作是念。五欲不净众苦之本。又能除舍忧戚愁恼。知苦乐法皆是无常。弥勒佛观察时会大众心净调柔。为说四谛。闻者同时得涅槃道　　尔时弥勒佛于华林园。其园纵广一百由旬。大众满中。初会说法。九十六亿人得阿罗汉。第二大会说法。九十四亿人得阿罗汉。第三大会说法。九十二亿人得阿罗汉。弥勒佛既转法轮度天人已。将诸弟子入城乞食。无量净居天众恭敬。从佛入翅头末城。当入城时现种种神力无量变现。释提桓因与欲界诸天。梵天王与色界诸天。作百千伎乐歌咏佛德。雨天诸华栴檀末香供养于佛。街巷道陌竖诸幡盖。烧众名香其烟如云。世尊入城时。大梵天王释提桓因。合掌恭敬以偈赞曰　正遍知者两足尊　　天人世间无与等　十力世尊甚希有　　无上最胜良福田　其供养者生天上　　稽首无比大精进　　尔时天人罗刹等。见大力魔佛降伏之。千万亿无量众生皆大欢喜。合掌唱言。甚为希有甚为希有。如来神力功德具足不可思议。是时天人以种种杂色莲花及曼陀罗花。散佛前地积至于膝。诸天空中作百千伎乐歌叹佛德。尔时魔王于初夜后夜。觉诸人民作如是言。汝等既得人身值遇好时。不应竟夜眠睡覆心。汝等若立若坐常勤精进正念。谛观五阴无常苦空无我。汝等勿为放逸不行佛教。若起恶业后必致悔。时街巷男女皆效此语言。汝等勿为放逸不行佛教。若起恶业后必有悔。当勤方便精进求道。莫失法利而徒生徒死也。如是大师拔苦恼者甚为难遇。坚固精进当得常乐涅槃。尔时弥勒佛诸弟子。普皆端正威仪具足。厌生老病死。多闻广学守护法藏。行于禅定。得离诸欲如鸟出[谷-禾+卵]。尔时弥勒佛欲往长老大迦叶所。即与四众俱就耆阇崛山。于山顶上见大迦叶。时男女大众心皆惊怪。弥勒佛赞言。大迦叶比丘。是释迦牟尼佛大弟子。释迦牟尼佛于大众中常所赞叹头陀第一。通达禅定解脱三昧。是人虽有大神力而无高心。能令众生得大欢喜。常愍下贱贫恼众生。救拔苦恼令得安隐。弥勒佛赞大迦叶骨身言。善哉大神德释师子大弟子大迦叶。于彼恶世能修其心。尔时人众。见大迦叶为弥勒佛所赞。百千亿人因是事已厌世得道。是诸人等念释迦牟尼佛于恶世中教化无量众生。令得具六神通成阿罗汉。尔时说法之处广八十由旬长百由旬。其中人众若坐若立若近若远。各各自见佛在其前独为说法。弥勒佛住世六万岁。怜愍众生令得法眼。灭度之后法住于世亦六万岁。汝等宜应精进发清净心起诸善业。得见世间灯明弥勒佛身必无疑也。佛说是经已。舍利弗等欢喜受持　　　　佛说弥勒下生成佛经
　　　　佛说弥勒下生成佛经　　　　唐三藏法师义净奉　制译　　如是我闻。一时薄伽梵在王舍城鹫峰山上。与大苾刍众俱。尔时大智舍利子法将中最。哀愍世间从座而起。偏袒右肩右膝著地。合掌恭敬。而白佛言。世尊。我今欲少咨问。愿垂听许。佛告舍利弗。随汝所问我当为说。时舍利子即以伽他请世尊曰　大师所授记　　当来佛下生　彼号为慈氏　　如前后经说　唯愿人中尊　　伽陀重分别　彼神通威德　　我今乐欲闻　佛告舍利子　　应至心谛听　当来慈氏尊　　为汝广宣说　尔时大海水　　以渐减三千　二百逾缮那　　为显轮王路　赡部洲纵广　　有万逾缮那　有情住其中　　在处皆充满　国土咸富盛　　无罚无灾厄　彼诸男女等　　皆由善业生　地无诸棘刺　　唯生青软草　履践随人足　　喻若睹罗绵　自然出香稻　　美味皆充足　诸树生衣服　　众彩共庄严　树高三俱舍　　花果常充实　时彼国中人　　皆寿八万岁　无有诸疾苦　　离恼常安乐　具相悉端严　　色力皆圆满　人患有三种　　食衰老便利　女年五百岁　　方乃作婚姻　诸有欲便利　　地裂而容受　人命将终尽　　自往诣尸林　城名妙幢相　　轮王之所都　纵十二由旬　　广七由旬量　其中所居者　　皆曾植妙因　此城有胜德　　住者咸欢喜　楼台并却敌　　七宝之所成　关钥及门庭　　种种宝严饰　绕堞诸隍堑　　皆营以妙珍　名花悉充满　　好鸟皆翔集　七行多罗树　　周匝而围绕　众宝以庄严　　皆悬网铃铎　微风吹宝树　　演出众妙声　犹如奏八音　　闻者生欢喜　处处有池沼　　弥覆杂色花　园苑擢芳林　　庄严此城郭　国中有圣主　　其名曰饷佉　金轮王四洲　　富盛多威力　其王福德业　　勇健兼四兵　七宝皆成就　　千子悉具足　四海咸清肃　　无有战兵戈　正法理群生　　设化皆平等　王有四大藏　　各在诸国中　一一藏皆有　　珍宝百万亿　羯陵伽国内　　藏名冰竭罗　蜜絺罗国中　　般逐迦大藏　伊罗钵罗藏　　安处揵陀国　婆罗[病-丙+尼]斯境　　藏名为饷佉　此诸四伏藏　　咸属饷佉王　百福之所资　　果报咸成就　辅国之大臣　　婆罗门善净　四明皆晓达　　多闻为国师　博通诸杂论　　善教有闻持　训解及声明　　莫不咸究了　有女名净妙　　为大臣夫人　名称相端严　　见者皆欢悦　大丈夫慈氏　　辞于喜足天　来托彼夫人　　作后身生处　既怀此大圣　　满足于十月　于是慈尊母　　往趣妙花园　至彼妙园中　　不坐亦不卧　徐立攀花树　　俄诞胜慈尊　尔时最胜尊　　出母右胁已　如日出云翳　　普放大光明　不染触胞胎　　如莲花出水　光流三界内　　咸仰大慈辉　当尔降生时　　千眼帝释主　躬自擎菩萨　　欣逢两足尊　菩萨于此时　　自然行七步　而于足履处　　皆出宝莲花　遍观于十方　　告诸天人众　我此身最后　　无生证涅槃　龙降清凉水　　澡沐大悲身　天散殊妙花　　虚空遍飘洒　诸天持白盖　　掩庇大慈尊　各生希有心　　守护于菩萨　褓母擎菩萨　　三十二相身　具足诸光明　　捧持来授母　御者进雕辇　　皆用宝庄严　母子升其中　　诸天共持舆　千种妙音乐　　引导而还宫　慈氏入都城　　天花如雨落　慈尊诞降日　　怀妊诸婇女　普得身安隐　　皆生智慧男　善净慈尊父　　睹子奇妙容　具三十二相　　心生大欢喜　父依占察法　　知子有二相　处俗作轮王　　出家成正觉　菩萨既成立　　慈愍诸群生　众苦险难中　　轮回常不息　金色光明朗　　声如大梵音　目等青莲叶　　支体悉圆满　身长八十肘　　二十肘肩量　面广肩量半　　满月相端严　菩萨明众艺　　善教受学者　请业童蒙等　　八万四千人　时彼饷佉王　　建立七宝幢　幢高七十寻　　广有寻六十　宝幢造成已　　王发大舍心　施与婆罗门　　等设无遮会　其时诸梵志　　数有一千人　得此妙宝幢　　毁坼须臾顷　菩萨睹斯已　　念世俗皆然　生死苦羁笼　　思求于出离　祈诚寂灭道　　弃俗而出家　生老病死中　　救之令得出　慈尊兴愿曰　　八万四千人　俱生厌离心　　并随修梵行　于初发心夜　　舍俗而出家　还于此夜中　　而升等觉地　时有菩提树　　号名曰龙花　高四逾缮那　　蓊郁而荣茂　枝条覆四面　　荫六俱卢舍　慈氏大悲尊　　于下成正觉　于人中尊胜　　具八梵音声　说法度众生　　令离诸烦恼　苦及苦生处　　一切皆除灭　能修八正道　　登彼涅槃岸　为诸清信者　　说此四真谛　得闻此如法　　至诚而奉持　于妙花园中　　诸众如云集　满百由旬内　　眷属皆充满　彼轮王饷佉　　闻深妙法已　罄舍诸珍宝　　祈心慕出家　不恋上宫闱　　至求于出离　八万四千众　　咸随而出家　复八万四千　　婆罗门童子　闻王舍尘俗　　亦来求出家　主藏臣长者　　其名曰善财　并与千眷属　　亦来求出家　宝女毗舍佉　　及余诸从者　八万四千众　　亦来求出家　复过百千数　　善男善女等　闻佛宣妙法　　亦来求出家　天上天人尊　　大慈悲圣主　普观众心已　　而演出要法　告众汝应知　　慈悲释迦主　教汝修正道　　来生我法中　或以香花鬘　　幢幡盖严饰　供养牟尼主　　来生我法中　或郁金沉水　　香泥用涂拭　供养牟尼塔　　来生我法中　或归佛法僧　　恭敬常亲近　当修诸善行　　来生我法中　或于佛法中　　受持诸学处　善护无缺犯　　来生我法中　或于四方僧　　施衣服饮食　并奉妙医药　　来生我法中　或于四斋辰　　及在神通月　受持八支戒　　来生我法中　或以三种通　　神境记教授　化道声闻众　　咸令烦惑除　初会为说法　　广度诸声闻　九十六亿人　　令出烦恼障　第二会说法　　广度诸声闻　九十四亿人　　令渡无明海　第三会说法　　广度诸声闻　九十二亿人　　令心善调伏　三转法轮已　　人天普纯净　将诸弟子众　　乞食入城中　既入妙幢城　　衢巷皆严饰　为供养佛故　　天雨曼陀花　四王及梵王　　并余诸天众　香花鬘供养　　辅翼大悲尊　大威德诸天　　散以妙衣服　缤纷遍城邑　　瞻仰大医王　以妙宝香花　　散洒诸衢街　履践于其上　　喻若睹罗绵　音乐及幢幡　　夹路而行列　人天帝释众　　称赞大慈尊　南谟天上尊　　南谟士中胜　善哉薄伽梵　　能哀愍世间　有大威德天　　当作魔王众　归心合掌礼　　赞仰于导师　梵王诸天众　　眷属而围绕　各以梵音声　　阐扬微妙法　于此世界中　　多是阿罗汉　蠲除有漏业　　永离烦恼苦　人天龙神等　　乾闼阿修罗　罗刹及药叉　　皆欢喜供养　彼时诸大众　　断障除疑惑　超越生死流　　善修清净行　彼时诸大众　　离著弃珍财　无我我所心　　善修清净行　彼时诸大众　　毁破贪爱网　圆满静虑心　　善修清净行　慈氏天人尊　　哀愍有情类　期于六万岁　　说法度众生　化满百千亿　　令度烦恼海　有缘皆拯济　　方入涅槃城　慈氏大悲尊　　入般涅槃后　正法住于世　　亦满六万年　若于我法中　　深心能信受　当来下生日　　必奉大悲尊　若有聪慧者　　闻说如是事　谁不起欣乐　　愿逢慈氏尊　若求解脱人　　希遇龙花会　常供养三宝　　当勤莫放逸　　尔时世尊为舍利子及诸大众。记说当来慈氏事已。复告舍利子。若有善男子善女人。闻此法已。受持读诵为他演说如说修行。香花供养书写经卷。是诸人等当来之世。必得值遇慈氏下生。于三会中咸蒙救度。尔时世尊说此颂已。舍利子及诸大众。欢喜信受顶戴奉行　　佛说弥勒下生成佛经　　按开元录弥勒下生经前后六译。三存三失。而此本亦在三存之一也。则宋藏无此经者失之耳。今得于丹藏而编入之
