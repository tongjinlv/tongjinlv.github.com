  
               
              
            
         
         
            
              楞伽阿跋多罗宝经义疏（一）
        
        
         
           　　　　　　　　　　　　　　　　　　　　　　　　　　　　支那蕅益沙门释智旭撰述           
           
             楞伽阿跋多罗宝经卷第一义疏上
                 楞伽阿跋多罗宝经卷第一义疏中
                 楞伽阿跋多罗宝经卷第一义疏下
                 楞伽阿跋多罗宝经卷第二义疏上
                 楞伽阿跋多罗宝经卷第二义疏下
           
            楞伽阿跋多罗宝经卷第一义疏上
            天竺三藏求那跋陀罗译经
            支那沙门蕅益释智旭疏义
            一切佛语心品之一 一切者。通指十方三世也。佛者。觉也。佛说无量法。唯明一心义。故云佛语心为宗也。迷心逐语。则语 成糟粕。离语觅心。则心若龟毛。今以心契语。以语印心。故名佛语心品。然兹一经。共有三译。此名宋译。最居其先。文有四卷。品题唯一。次元魏菩提留支所译。文有十卷。品有十八。次唐朝实叉难陀所译。文有七卷。品题有十。必须三译并参。方知此经络旨趣。而今译序分甚略。流通未传。故亦旁引二译。方成三分。  　　初序分。（此译略。二译详。）二正宗分。（此译一品。魏译分十五品。唐译分七品）三流通分。（此译无。二译皆有二品）
             　　初序分二。初通序。二别序。（魏云。请佛品第一。唐云。罗婆那王劝请品第一）初中二。初标闻法时处。二引闻持之伴。
            　　今初
             如是我闻。一时佛住南海滨楞伽山顶。种种宝华以为庄严。（魏云。婆伽婆住大海畔摩罗耶山顶上楞伽城中。彼山种种宝性所成。诸宝间错。光明赫焰。如百千日。照耀金山。复有无量华园香树。皆宝香林。微风吹击。摇枝动叶。百千妙香。一时流布。百千妙音。一时俱发重岩屈曲。处处皆有。仙堂灵室。龛窟无数。众宝所成。内外明彻。日月光辉。不能复现。皆是古昔诸仙圣贤思如实法得道之处。唐云。佛住大海滨摩罗耶山顶楞伽城中。） 疏曰。此即五事证信之四也。如是者。举所闻之法。我闻者。明能持之人。一时者。明闻持和合。佛者。明时从佛闻。南海滨等者。明闻持之所也。据魏唐二译。并云山顶楞伽城中。此云楞伽山顶。影略也。 观心释者。海。是八识境界。山。是法性。城。是大般涅槃。种种宝华。即是性具智慧妙宝功德妙华。从法性生。还以庄严法性也。佛住其中者。即是自觉圣智不离自心现量第一义境。 　　二引闻持之伴
             与大比丘僧。及大菩萨众俱。从彼种种异佛刹来。是诸菩萨摩诃萨无量三昧自在之力。神通游戏。大慧菩萨摩诃萨而为上首。一切诸佛。手灌其顶。自心现境界。善解其义。种种众生。种种心色。无量度门。随类普现。于五法。自性、识、二种无我、究竟通达。（魏云。与大比丘僧。及大菩萨众。皆从种种他方佛土。俱来集会。是诸菩萨。具足无量自在三昧神通之力。奋迅游化。善知五法。自性。识。二种无我。究竟通达。大慧菩萨摩诃萨而为上首。一切诸佛。手灌其顶而授佛位。自心为境。善解其义。种种众生。种种心色。随种种心。种种异念。无量度门。随所应度。随所应见。而为普现。唐云。与大比丘众。及大菩萨众俱。其诸菩萨摩诃萨。悉已通达五法。三性。诸识。无我。善知境界自心现义。游戏无量自在三昧神通诸力。随众生心现种种形。方便调伏。一切诸佛手灌其顶。皆从种种诸佛国土而来此会。大慧菩萨摩诃萨为其上首） 疏曰。准今本及魏译。则比丘菩萨两众。皆从他土来集。据唐译。则比丘似是常随众。菩萨乃从他土来也。若常随比丘。则有应化实行二种。若来集比丘。则是应化者多。或彼应化以神通力。兼携实行者来。要必堪闻大乘法者。乃获与嘉会耳。列名以比丘居前者。出世相故。有定故。叹德唯在菩萨者显大乘故。绍佛业故。余对二译可解。通序竟。 　　二别序（二译有。今经缺） 疏曰。准魏唐本。佛先于龙王宫中。说法七日向海南岸遥望山城。微笑而说过去诸佛因缘。彼王闻已。迎佛入城。现诸神变。问答二法。须者寻之。序分竟。（二法者。因如来说。法尚应舍。何况非法。乃问何者名法。何名非法。何得有二也。） 　　二正宗分。大科为二。初总明一百八句。二别明三十九门
             　　初总明一百八句。（魏云。问答品第二。唐云。集一切法品第二）文分为三。初说偈赞佛。二请佛垂许。三正申问答。初中二。初经家叙仪。二大慧偈赞
            　　今初
             尔时大慧菩萨。与摩帝菩萨。俱游一切诸佛刹土承佛神力。从座而起。偏袒右肩。右膝著地。合掌恭敬。以偈赞佛。（魏云。尔时圣者大慧菩萨与诸一切大慧菩萨。俱游一切诸佛国土云云） 疏曰。摩帝。亦云末底。此翻为慧。欲达自心现量第一义境。必藉自觉圣智大慧故也。慧为法界。一切法趣慧。了知诸佛刹土。皆是自心所现境界。故能俱游。而能游所游。并依本觉佛性。故云承佛神力。知诸法空而不取证。故云从座而起。显出度生方便。故云偏袒右肩。方便不离实际。故云右膝著地。权实不二。随顺法性。故云合掌恭敬。由始觉智。显本觉理。故云以偈赞佛也。 　　二大慧偈赞二。初正赞佛德。二结劝修观。
            　　今初
            世间离生灭。犹如虚空华。智不得有无。而兴大悲心。（魏云。佛慧大悲观。世间离生灭。犹如虚空华。有无不可得。下三偈例同。唐译今本大同。） 疏曰。此赞佛究竟通达五法也。世间名相。唯从妄想建立。性本如如。离于生灭。了此非有非无。名为正智也。智不得有无。故非生法二缘之悲。名为大悲。而起大悲心故。非二边之智。名为不得有无之智。  一切法如幻。远离于心识。智不得有无。而兴大悲心。 疏曰。此赞佛究竟通达三自性也。一切诸法缘起如幻。心识执之而为妄想。远离心识妄想。则显成自性矣。  远离于断常。世间恒如梦。智不得有无。而兴大悲心。 疏曰。此赞佛究竟通达八识也。八识互为因果。展转相续。故非断常。变现世间。一切如梦。  知人法无我。烦恼及尔焰。常清净无相。而兴大悲心。 疏曰。此赞佛究竟通达二无我也。烦恼。谓分别俱生种种诸惑。性是烦扰恼乱行人。即人我执也。尔焰。此翻所知。亦翻境界。即三界内外种种诸法。智苟有障。不能了知。故云。所知不是障。是障障所知。即法我执也。今知烦恼常清净无相。是究竟通达人无我。知尔焰常清净无相。是究竟通达法无我。  一切无涅槃。无有涅槃佛。无有佛涅槃。远离觉所觉。若有若无有。是二悉俱离。（魏云。佛不入不灭。涅槃亦不住。离觉所觉法。有无二俱离。唐云。佛不住涅槃。涅槃不住佛。远离觉所觉。若有若非有。法身如幻梦。云何可称赞。知无性无生。乃名称赞佛。佛无根境相。不见名见佛。云何于牟尼。而能有赞毁。） 疏曰。此赞佛虽究竟通达五法、三性、八识、无我。而实无有能通达及所通达之二相也。一切者。即指五法自性诸识无我也。诸法从本来。常自寂灭相。不复更灭。故云一切无涅槃也。无有入于涅槃之佛。亦无有佛能入涅槃。以佛是能觉之智。涅槃是所觉之理。理智不二。实无能所。故云远离觉所觉也。若定云佛及涅槃是有。则有能所。堕建立过。若定云佛及涅槃无有。则成断灭。堕诽谤过。故云若有若无有是二悉俱离也。初正赞佛德竟。 　　二结劝修观
             牟尼寂静观。是则远离生。是名为不取。今世后世净。（魏云。若如是观佛。寂静离生灭。彼人今后世。离垢无染取。唐云。若见于牟尼。寂静远离生。是人今后世。离著无所取。） 疏曰。此劝行人于牟尼世尊。当以此寂静之理而观察之。是则远离二种生死。是名为不取诸法。而今世后世悉皆清净也。初说偈赞佛竟。 　　二请佛垂许二。初说名启请。二佛许恣问。
  　　今初
             尔时大慧菩萨偈赞佛已。自说姓名。我名为大慧。通达于大乘。今以百八义。仰咨尊中上。（魏云。仰咨无上尊。）
           
            　　二佛许咨问
           世间解之士。闻彼所说偈。观察一切众。告诸佛子言。汝等诸佛子。今皆恣所问。我当为汝说。自觉之境界。 　　二请佛垂许竟
            　　三正申问答二。初问。二答。
            　　今初
             尔时大慧菩萨摩诃萨。承佛所听。顶礼佛足。合掌恭敬。以偈问曰。云何净其念。云何念增长。云何见痴惑。云何惑增长。（魏云。云何净诸觉。何因而有觉。何因见迷惑。何因有迷惑。唐云。云何起计度。云何净计度。云何起迷惑。云何净迷惑。） 疏曰。此总问迷悟之源也。言云何净其妄念。云何妄增长。云何照见此痴惑。云何痴惑增长耶。  何故刹土化。相及诸外道。（魏云。何因有国土。化相诸外道。） 疏曰。此问何故而有刹土。何故而有变化六道等相。何故复有诸外道法耶。  云何无受次。何故名无受。何故名佛子。解脱至何所。谁缚谁解脱。（魏云。云何名佛子。寂静及次第。解脱至何所。谁縳何因脱。唐云。云何名佛子。及无影次第。解脱至何所。谁缚谁能解。） 疏曰。无受。即魏译所云寂静。唐译所云无影也。以不受一切诸受。故名正受。亦名无受。乃根本智正证真如。不变相故。离分别故。故云无影。亦云寂静此真如境。虽无次第。由断障次第而立多名。具如唯识论十地广明。  何等禅境界。云何有三乘。唯愿为解说。（魏云。禅者观何法。何因有三乘。唐云。云何禅境界。何故有三乘。）缘起何所生。云何作所作。（魏云。何因缘生法。次句同。唐云。彼以何缘生。何作何能作。）云何俱异说。云何为增长。（魏云。何因俱异说。何因无而现。唐云。谁说二俱异。云何诸有起。）云何无色定。及与灭正受。（二皆作灭尽定。）云何为想灭（即无想定。）何因从定觉。云何所作生。进去及持身。（魏云。云何因生果。云何身去住）云何现分别。云何生诸地。（魏云。何因观所见。何因生诸地。唐云。云何见诸物。云何入诸地。）破三有者谁。何处身云何。往生何所至。云何最胜子。（魏云。破三有者谁。何身至何所。云何处而住。云何诸佛子。唐云。云何有佛子。谁能破三有。何处身云何。生复住何处）何因得神通。及自在三昧。云何三昧心。最胜为我说。（魏第三句云。何因得定心。余同宋。唐云。云何得神通。自在及三昧三昧心何相。愿佛为我说。）云何名为藏。云何意及识。云何生与灭。云何见已还。（魏云何因为藏识。何因意及识。何因见诸法。何因断所见。唐云。云何名藏识。云何名意识。云何起诸见。云何退诸见）云何为种性。非种及心量。（魏云。云何性非性。云何心无法。唐云。云何性非性。云何唯是心）云何建立相。及与非我义。云何无众生。云何世俗说。（魏云。何因说法相。云何名无我。何因无众生。何因有世谛。唐云。何因建立相。云何成无我。云何无众生。云何随俗说）云何为断见。及常见不生。（魏云。何因不见常。何因不见断。唐云。云何得不起。常见及断见。）云何佛外道。其相不相违。（魏。其作二。）云何当来世。种种诸异部。（云何。魏作何因。唐作何故。）云何空何因。云何刹那坏。（魏云。云何名为空。何因念不住。唐云。云何为性空。云何刹那灭。）云何胎藏生。云何世不动。（魏云。何因有胎藏。何因世不动。唐云。胎藏云何起。云何世不动。）何因如幻梦。及犍闼婆城。世间热时焰。及与水月光。（魏云。云何如幻梦。说如犍闼婆。阳焰水中月。世尊为我说。唐云。云何诸世间。如幻亦如梦。干域及阳焰。乃至水中月。）何因说觉支。及与菩提分。（魏云。云何说觉支。何因菩提分。唐云。云何菩提分。觉分从何起。）云何国土乱。云何作有见。（唐云。何故见诸有。）云何不生灭。世如虚空华。云何觉世间。云何说离字。（魏云。何因不生灭。何因如空华。何因觉世间。何因无字说。唐云。云何知世法。云何离文字。云何如空华。不生亦不灭。）离妄想者谁。云何虚空譬。（魏云。云何无分别。何因如虚空。唐云。云何如虚空。云何离分别。）如实有几种。几波罗密心。（魏云。真如有几种。何名心几岸。唐云。真如有几种。诸度心有几。）何因度诸地。谁至无所受。（魏云。何因地次第。真如无次第。唐云。云何地次第。云何得无影。）何等二无我。云何尔焰净。（魏云。何因二无我。何因境界净。唐云。何者二无我。云何所知净。）诸智有几种。几戒众生性。（魏云。几种智几戒。何因众生生。唐云。圣智有几种。戒众生亦然。）谁生诸宝性。摩尼真珠等。（魏云。谁作诸宝性。金摩尼珠等。唐云。摩尼等诸宝。斯并云何出。）谁生诸语言。众生种种性。（魏云。谁生于语言。众生种种异。唐云。谁起于语言。众生及诸物。）明处及伎术。谁之所显示。（魏云。五明处伎术。谁能如是说。）伽陀有几种。长颂及短句。（魏云。云何长短句。唐云。长行句亦然。）成为有几种。云何名为论。（魏云。法复有几种。解义复有几。唐云。道理几不同。解释几差别。）云何生饮食。及生诸爱欲。（魏云。何因饮食种。何因生爱欲。唐云。饮食是谁作。爱欲云何起。）云何名为王。转轮及小王。云何守护国。（第三句魏云。何因护国土。唐云。云何转轮王。及以诸小王。云何王守护。）诸天有几种。云何名为地。星宿及日月。（魏云。诸天有几种。何因而有地。何因星日月。唐云。天众几种别。地日月星辰。斯等并是何。）解脱修行者。是各有几种。（魏云。解脱有几种。行者有几种。唐云。解脱有几种。修行师复几。）弟子有几种。云何阿阇梨。（魏第二句云。阿阇梨几种。唐云。云何阿阇梨弟子几差别。）佛复有几种。复有几种生。（魏云。如来有几种。本生有几种。唐云。如来有几种。本生事亦然。）魔及诸异学。彼各有几种。（魏云。摩罗有几种。异学有几种。唐云。众魔及异学。如是各有几。）自性及与心。彼复各几种。云何施设量。唯愿最胜说。（魏云。自性有几种。心复有几种。云何施设名。世尊为我说。唐云。自性几种异。心有几种别。云何唯假说。愿佛为开演。）云何空风云。云何念聪明。云何为林树。云何为蔓草。（魏云。何因有风云。何因有黠慧。何因有树林。世尊为我说。唐云。云何为风云。念智何因有。藤树等行列。此并谁能作。）云何象马鹿。云何而捕取。（魏云。何因象马鹿。何因人捕取。唐云。云何象马兽。何因而捕取。）云何为卑陋。何因而卑陋。（魏云。何因为矬陋。唐云。云何卑陋人。愿佛为我说。）云何六节摄。（魏云。何因有六时。唐云。云何六时摄。）云何一阐提。男女及不男。斯皆云何生。（魏云。何因成阐提。男女及不男。为我说其生。）云何修行退。云何修行生。（二皆作进。）禅师以何法。建立何等人。（魏云。教何等人修。令住何等法。唐云。瑜伽师有几。令人住其中。）众生生诸趣。何相何像类。（魏云。诸众生去来。何相何像类。唐云。众生生诸趣。何形何色相。）云何为财富。何因致财富。（唐云。富饶大自在。此复何因得。）云何为释种。何因有释种。云何甘蔗种。无上尊愿说。云何长苦仙。彼云何教授。（魏云。何因长寿仙。长寿仙何亲。云何彼教授。唐云。仙人长苦行。是谁之教授。）如来云何于。一切时刹现。种种名色类。最胜子围绕。（魏云。世尊如虚空。为我分别说。何因佛世尊。一切时刹现种种名色相。佛子众围绕。唐云。何因佛世尊。一切刹中现。异名诸色类。佛子众围绕。）云何不食肉。云何制断肉。食肉诸种类。何因故食肉。（唐云。何因不食肉。何因令断肉。食肉诸众生。以何因故食。）云何日月形。须弥及莲华。师子胜相刹。侧住覆世界。如因陀罗网。或悉诸珍宝。箜篌细腰鼓。状种种诸华。或离日月光。如是等无量。（魏云。何因日月形。须弥及莲华。师子形胜相。国土为我说。乱侧覆世界。如因陀罗网。一切宝国土。何因为我说。如箜篌琵琶。鼓种种华形。离日月光明。何因为我说。唐云。何故诸国土。犹如日月形。须弥及莲华。卍字师子像。何故诸国土。如因陀罗网。覆住或侧住一切宝所成。何故诸国土。无垢日月光。或如华果形。箜篌细腰鼓。）云何为化佛。云何报生佛。云何如如佛。云何智慧佛。（魏。如智佛合为一。唐云。云何变化佛。云何为报佛。真如智慧佛。愿皆为我说。）云何于欲界。不成等正觉。何故色究竟。离欲得菩提。（魏云。离欲中得道。唐云。离染得菩提。）善逝般涅槃。谁当持正法。天师住久如。正法几时住。（魏云。如来般涅槃。何人持正法。世尊住几时。正法时住。唐云。如来灭度后。谁当持正法后二句。同魏。）悉檀及与见。各复有几种。毗尼比丘分。云何何因缘。（魏云。如来立几法。各见有几种。毗尼及比丘。世尊为我说。唐云。悉檀有几种。诸见复有几。何故立毗尼。及以诸比丘。）彼诸最胜子。缘觉及声闻。何因百变易。云何百无受。（魏云。何因百变易。何因百寂静。声闻辟支佛。世尊为我说。唐云。一切诸佛子。独觉及声闻。云何转所依。云何得无相。）云何世俗通。云何出世间。云何为七地。唯愿为演说。（魏云。何因世间通。何因出世通。何因七地心。世尊为我说。唐云。云何得世通。云何得出世。复以何因故。心住七地中。）僧伽有几种。云何为坏僧。（二皆作破僧。）云何医方论。是复何因缘。（唐云。云何为众生。广说医方论。）何故大牟尼。唱说如是言。迦叶拘留孙。拘那含是我。（魏云。迦叶拘留孙。拘那含是我。常为诸佛子。何故如是说。）何故说断常。及与我无我。（魏云。何故说人我。何故说断常。）何不一切时。演说真实义。而复为众生。分别说心量。（魏云。何故不但说。唯有于一心。唐云。何不恒说实。一切唯心造。）何因男女林。诃梨阿摩勒。鸡罗及铁围。金刚等诸山。无量宝庄严。仙闼婆充满。（魏前四句同。续云。次及无量山。种种宝庄严。仙乐人充满。世尊为我说。唐云。云何男女林。诃梨庵摩罗。鸡罗娑轮围。及以金刚山。如是处中间。无量宝庄严。仙人乾闼婆。一切皆充满。此皆何因缘。愿尊为我说。） 疏曰。自何故刹土化至此。皆问世出世间一切诸法。意显并由迷悟之所幻现。一一推简。决无实性。总不出于自心现量也。但将二译对读。其旨自明。不烦别释。一二名相。考附卷末。初问竟。  　　二答为二初偈牒。二正答。初为五。初总赞许。二领所问。三责所未问。四复领所问。五结赞诫听。
            　　今初
             无上世间解。闻彼所说偈。大乘诸度门。诸彿心第一。善哉善哉问。大慧善谛听。我今当次第。如汝所问说。（唐云。尔时世尊。闻其所请大乘微妙诸佛之心最上法门。即告之言。善哉大慧。谛听谛听。如汝所问。当次第说。即说颂曰。） 　　二领所问二。初略示宗旨。二广述前问。
            　　今初
             生及与不生。涅槃空刹那。趣至无自性。（魏作无自体。唐云。若生若不生。涅槃及空相。流转无自性。） 疏曰。此总明彼之所问。不出有为生法。无为不生法。而涅槃空相。刹那流转相。皆无自体性也。何者不生不灭。名为涅槃。初生即灭。名为刹那。刹那似有流转。如所见华。华本无体性也。涅槃虽无流转。如空不拒华。空亦无自性也。此则生死涅槃。皆是自心现量。如冰与水。同一湿性。岂各有自性哉。 　　二广述前问
             佛诸波罗蜜。佛子与声闻。缘觉诸外道。及与无色行。如是种种事。须弥巨海山。洲渚刹土地。星宿及日月。外道天修罗。解脱自在通。力禅三摩提。（魏云。力思惟寂定）灭及如意足。觉支及道品。（唐云菩提分及道）诸禅定无量。诸阴身往来。（魏云。五阴及去来）正受灭尽定。三昧起心说。（魏云。四空定灭尽。发起心而说。唐云。乃至灭尽定。心生起言说）心意及与识。无我法有五。自性想所想。及与现二见。（魏后二句云。自性相所想。所见能见二。唐云。心意识无我。五法及自性。分别所分别。能所二种性）乘及诸种性。金银摩尼等。一阐提大种。（魏云。四大）荒乱及一佛。 疏曰。乘。谓三乘。诸种性。谓五种性。荒乱。谓国土乱。一佛。谓迦叶拘留孙拘那含是我也。  智尔焰得向。（魏云。智境界教得。唐云。智所知教得。）众生有无有。象马诸禽兽。云何而捕取。譬因成悉檀。及与作所作。（魏云。譬喻因相应。力说法云何。何因有因果。唐云。云何因譬喻。相应成悉檀。所作及能作）丛林迷惑通。心量不现有。（魏云。相迷惑如实。但心无境界。唐云。众林与迷惑。如是真实理。唯心无境界。）诸地不相至。（二皆云。诸地无次第。）百变百无受。（魏云。百变及无相。唐云。无相转所依。）医方工巧论。伎术诸明处。（伎。魏作咒） 疏曰。领前所问。前后间杂。不拘次第。意显诸法无性。错综变化。互具互生。不可胶名滞相。致昧随缘不变不变随缘之妙理也。二领所问竟。 　　三责所未问
             诸山须弥地。巨海日月量。下中上众生。身各几微尘。一一刹几尘。弓弓数有几。（唐云。一一弓几肘。）肘步拘楼含。（唐云。几弓俱卢含。）半由延由延。（魏云。二十及四十。唐作由旬。）兔毫窗尘虮。羊毛［麦*广］麦尘。（唐云。兔毫与隙游。虮羊毛［麦*广］麦）他（一升）几［麦*广］麦。阿罗（一斗）［麦*广］麦几。独笼（一斛）那佉梨。（十斛）勒叉（一万）及举利。（一亿）乃至频婆罗。（一兆）是各有几数。为有几阿［少/兔］。（微尘）名舍沙婆。（芥子）几舍沙婆。名为一赖提。（草子）几赖提摩沙。（豆）几摩沙陀那。（铢）复几陀那罗。为迦沙那。（两）几迦沙那。为成一波罗。（斤）此等积集相。几波罗弥楼。（唐云。几斤成须弥。）是等所应请。何须问余事。声闻辟支佛。佛及最胜子。身各有几数。何故不问此。火焰几阿［少/兔］。风阿［少/兔］复几。根根几阿［少/兔］。毛孔眉毛几。（魏云。根根几尘数。毛孔眉几尘。） 疏曰。此等积聚数量。佛责大慧所不问者。如华严阿僧祗品所明。乃是佛果妙智。于一切差别境界。现量印知。不俟推算。故唯识云。然识变时。随量大小。顿现一相。非别变作众多极微。合成一物也。大佛顶经云。恒沙界外一滴之雨尚知头数。譬如明镜无心。万像毕照。海印不动。诸影并呈。又如权度无心。而轻重长短。分毫不昧斗斛无心。而多少盈缩。纤小莫欺。良以一切依正。皆唯心现。与心作境。凡外二乘及诸权乘菩萨。未证自心现量。所以或计邪因无因所生。或计能成所成假实有异。或弃境而偏守枯心。或比知而莫测涯际。总不能圆极一照。性相毕知也。接响云。也尊诘责大慧所问不周。正欲穷出无性。令人脱然。即可推古不至今。今非昔人。万法由来无性不迁。即诸心境。当处冥会。五法三自性。八识二无我。从何建立。是不遣而俱遣不空而俱空。乃悟缘会性空之要门也。 　　四复领所问
             护财自在王。（魏云。何由财自在）转轮圣帝王。（唐云。云何得财富。云何转轮王。）云何王守护。云何为解脱。广说及句说。（魏云。解脱广略说。唐云。云何得解脱。云何长行句。）如汝之所问。众生种种欲。种种诸饮食。（唐云。淫欲及饮食）云何男女林。金刚坚固山。云何如幻梦。野鹿渴爱譬。云何山天仙。犍闼婆庄严。解脱至何所。谁［糸*曹］谁解脱。云何禅境界。变化及外道。云何无因作。云何有因作。有因无因作。及非有无因。云何现已灭。（魏云。何因可见转。唐云。云何起计度。）云何净诸觉。（唐云。云何净计度）云何诸觉转。及转诸所作。（唐云。所作云何起。云何而转去。）云何断诸想。（魏作相）云何三昧起。（魏云。出三昧。唐云。起三昧。）破三有者谁。何处为何身。（魏云何因身何处。唐云。何处身云何）云何无众生。而说有吾我。云何世俗说。唯愿广分别。（二译皆无此句。）所问相云何。及所问非我。（魏云。何因问我相。云何问无我）云何为胎藏。及种种异身。（唐云。及以余支分）云何断常见。云何心得定。（唐云。心一境。）言说及诸智。戒种性佛子。云何成及论。（魏作勘解。唐云。云何称理释。）云何师弟子。种种诸众生。斯等复云何。云何为饮食。聪明魔施设。云何树葛藤最胜子所问。云何种种刹。仙人长苦行。云何为族姓。从何师受学。云何为丑陋。云何人修行。欲界何不觉。（唐云。云何欲界中。修行不成佛。）阿迦腻吒成。（魏云。色究竟成道）云何俗神通。云何为比丘。云何为化佛。云何为报佛。云何如如佛。平等智慧佛。云何为众僧。佛子如是问。箜篌腰鼓华。刹土离光明。心地者有七。（魏云。云何为心地。唐云。云何使其心。得住七地中。）所问皆如实。 疏曰。此复领前所问。亦皆错综不拘次第。并显诸法无性不离自心现量故也。 　　五结赞诫听
             此及余众多。佛子所应问。一一相相应。远离诸见过。悉檀离言说。（唐云。亦离于世俗。言语所成法。）我今当显示。次第建立句。佛子善谛听。此上百八句。如诸佛所说。 疏曰。言此汝之所问。及余众多汝所未问。皆是佛子之所应问。以一一相。皆与自心现量第一义境相应远离种种四句见过。乃是如来普法施。离于世俗言语所成。唯自证法及本住法。故今当显示也。此上所问世出世法。随迷一法皆能起百八见百八烦恼。随悟一法。皆能破百八见而成百八三昧法门。故于无句之中。方便次第建立百八句义。乃三世诸佛所说。不容于中增损分毫者也。非善谛听。何由成就闻思修慧也哉。初偈牒竟。  　　二正答。此约一心真如门说。故百八句总云非也。破情。不破法。以法体全妄即真。如全华即空。全冰水即湿性。无可破故。故魏译句字。皆作见字。句。是名句。从意言分别而有遣句。正遣见耳。
             不生句。生句。（魏云。生见。不生见。唐云。生句。非生句。）常句。无常句。相句。无相句。住异句。非住异句。刹那句。非刹那句。自性句。离自性句。空句。不空句。断句。不断句。（二译有心句。非心句。）边句。非边句。（唐无）中句。非中句。常句。非常句。（魏作变。唐作恒。）缘句。非缘句。因句。非因句。烦恼句。非烦恼句。爱句。非爱句。方便句。非方便句。巧句。非巧句。（唐作善巧。）净句。非净句。（唐作清净。）成句。非成句。（二作相应）譬句。非譬句。（二作譬喻。）弟子句。非弟子句。师句。非师句。种性句。非种性句。三乘句。非三乘句。所有句。非所有句。（魏作寂静。唐作无影像。）愿句。非愿句。三轮句。非三轮句。相句。非相句。（唐作标相）有品句。非有品句。（魏云。有无立见。非有无立见。唐云。有句。非有句。无句。非无句。）俱句。非俱句。（魏云。有二见。无二见。）缘自圣智现法乐句。非现法乐句。（唐云。自证圣智句。非自证圣智句。现法乐句。非现法乐句。魏亦分二句。）刹土句。非刹土句。（魏作国土。唐云。刹句。）阿［少/兔］句。非阿［少/兔］句。（魏云。微尘。唐云。尘。）水句。非水句。弓句。非弓句。实句。非实句。（魏作四大。唐作大种。）数句。非数句。（唐作算数。）数句非数句。（二皆无此句。或云。宜上声呼之）明句。非明句。（魏作通。唐作神通。）虚空句。非虚空句。云句。非云句。工巧伎术明处句。非工巧伎术明处句。（二皆作二句）风句。非风句。地句。非地句。心句。非心句。施设句。非施设句。（魏作假名。唐作假立。）自性句。非自性句。（唐作体性。）阴句。非阴句。（唐作蕴）众生句。非众生句。慧句。非慧句。（魏作智。唐作觉。）涅槃句。非涅槃句。尔焰句。非尔焰句。（魏作境界。唐作所知。）外道句。非外道句。荒乱句。非荒乱句。幻句。非幻句。梦句。非梦句。焰句。非焰句。（二作阳焰。）像句。非像句。（唐作影像。）轮句。非轮句。（唐作火轮。）犍闼婆句。非犍闼婆句。天句。非天句。饮食句。非饮食句。淫欲句。非淫欲句。见句。非见句。波罗蜜句。非波罗蜜句。戒句。非戒句。日月星宿句。非日月星宿句。谛句。非谛句。果句。非果句。（二皆有灭句。非灭句。）灭起句。非灭起句。（魏作起灭尽定。）治句。非治句。（唐作医方。）相句。非相句。支句。非支句。（唐作支分。）巧明处句。非巧明处句。（唐无）禅句。非禅句。迷句。非迷句。现句。非现句。护句。非护句。族句。非族句。（魏作族姓。唐作种族。）仙句。非仙句。王句。非王句。摄受句。非摄受句。（魏作捕取。）宝句。非宝句。（魏作实）记句。非记句。一阐提句。非一阐提句。女男不男句。非女男不男句。味句。非味句。事句。非事句。（二皆云作。）身句。非身句。觉句。非觉句。（唐作计度。）动句。非动句。根句。非根句。有为句。非有为句。无为句。非无为句。（二皆无。）因果句。非因果句。色究竟句。非色究竟句。节句。非节句。（魏作时。唐作时节。）丛树葛藤句。非丛树葛藤句。（魏作林树。唐作树藤。）杂句。非杂句。（二作种种。）说句。非说句。（唐作演说。更有决定句。）毗尼句。非毗尼句。比丘句。非比丘句。处句。非处句。（二作住持）字句。非字句。（唐作文字。）大慧。是百八句。先佛所说。汝及诸菩萨摩诃萨。应当修学。 疏曰。此百八句。准今译。止有一百四句。准魏唐二译。各有一百六句。而皆出没离合小殊。意显随拈一句。皆有百八见网。亦皆有百八三昧。所谓一句一切句。一切句一句。非一句非一切句。而一句而一切句。自心现量第一义境。随缘不变。不变随缘。法尔如斯离一切相。即一切法。故劝令修学也。初总明一百八句竟。 　　二别明三十九门。即为三十九段。
             　　第一诸识生住灭门。（魏云。集一切佛法品第三。）文为二。初问。二答。
            　　今初
             尔时大慧菩萨摩诃萨复白佛言。世尊。诸识有几种生住灭。 疏曰。别明之中。先问诸识生住灭者。以众生无始时来。如来藏心不变随缘。法尔有八种识。依之建立五位百法染净因果。乃有流转还灭种种法门。乃可辨于五法三性二无我等故也。生住灭者。有为虚妄相也。然一切经论。或明四相。或明三相。或但明生灭二相。当知若二若三若四。平等平等。非有增减。何以言之。且四相者。即是生住异灭。唯识论云。然有为法因缘力故。本无今有。暂有还无。表三无为。假立四相。本无今有。有位名生。生位暂停即说为住。住别前后。复立异名。暂有还无。无时名灭。前三有故。同在现在。后一是无。故在过去。又云。生表有法先非有。灭表有法后是无。异表此法非凝然。住表此法暂有用。此依刹那。假立四相。一期分位。亦得假立。初有名生。后无名灭。生巳相似相续名住。即此相续转变名异。是故四相。皆是假立。（文）今按此文。则有二种四相。一是刹那四相。二是一期四相也。就一期中。若约根身。则是生老病死。若约器界。则是成住坏空。次明三相者。此经云生住灭。或有云生异灭。以异而不异。故假名为住。以住而不住。故假名为异。如老病皆是异相。亦皆是住相也。次明二相者。生住异三。同属有。故但名生。灭属无。故仍名灭。又住为生之成。故可属生。异为灭之渐或可属灭也。夫众生迷本藏心。妄有八识幻相。则妄见四相三相二相迁流。生已随灭。灭已还生。从劫至劫流转不已。若达生灭无相。当体即第一义。则生本不生。灭何所灭。自觉圣智。应念圆成矣。迷悟关头。皆由于此。所以先问之也。 　　二答中二。初正答生住灭。二申明邪正门。
            　　初又二。初直答其相。二广辨其因。
            　　今初
             佛告大慧。诸识有二种生住灭。（魏云。诸识各有二种生住灭）非思量所知。（魏云。非思量者之所能知。唐云。非臆度者之所能知。）诸识有二种生。谓流注生。（二俱作相续）及相生。有二种住。谓流注住。及相住。有二种灭。谓流注灭。及相灭。大慧诸识有三种相。谓转相。业相。真相。（魏云。识有三种。一者转相识。二者业相识。三者智相识） 疏曰。诸识者。总举八识心王。亦摄五十一心数法。及所变色。并不相应行而言之也。各有二种生住灭者。八识心心数法。各有现行生住灭相。名为相生住灭。各有种子生住灭相。名为流注生住灭也。此流注生住灭相。由种子而起现行。复由现行熏成种子。如炷与焰。展转生烧。互为因果。无暂时断。故二译皆名为相续也。第八识流注生者。由七转识熏习力故。令异熟种次第得生。流注住者。由陀那识执持力故。命异熟种长时不坏。流注灭者。由观察智内熏力故。令异熟种毕竟永舍也。第八识相生者。由引业力所招感故。创于三有受异熟果。相住者。由引业力功能差别。令于一期分剂决定。相灭者。由异熟因势力尽故。今所执持身命死亡也。前七识流注生者。由第八识能受熏故。令彼现行熏成种子。流注住者。由种子识能执持故。令彼种子不失不坏。流注灭者。由无漏道能违彼故。令彼种子永不续生也。前七识相生者。第七但藉三缘而生。故随第八识所生所系。恒依第八而转。还缘第八。第六须藉五缘而生。故生时多不生时少。前五须藉九八七缘乃生。故生时少。不生时多也。前七识相住者。第七与第八同一期住。前六则随缘长短。住无定限也。前七识相灭者。第七虽同第八生灭。而第八缘身界时。舍命暂灭。第七缘第八时。虽复舍命。相亦不灭。以我执不间断故。唯入生空观时。或入灭尽定时。则我执相暂灭。若入法空观时。则法执相暂灭耳。前六。所缘境灭即灭。易可知也。次云诸识有三种相者。宗镜录云。起心名转。八俱起故。皆有生灭。故名转相。动则是业。八识皆动。尽名业相八之真性。尽名真相。（文）当知八识相生住灭皆转相也。八识流注生住灭。皆业相也。二种生住灭无体无性。如波与流。唯一湿性。即真相也。魏云智相识者。唯有自觉圣智。乃能了妄即真故也。 　　二广辨其因三。初正明。二喻显。三简非。
            　　今初
             大慧。略说有三种识。广说有八相。何等为三。谓真识。现识。及分别事识。（魏云。大慧。有八种识。略说有二种。何等为二。一者了别识。二者分别事识。唐云。大慧。识广说有八。略则唯二。谓现识。及分别事识。） 疏曰。此应依二译为是。此所谓现识。魏名了别识者。独指第八识言。谓能顿现根身器界及诸种子。任运能了别此三性境故。此所谓分别事识者。通指前七识言。谓第七识。虚妄分别我法假事。第六意识。分别一切假实诸事。前五根识。分别五尘现量实事故也。今译复加真识而云三种。恐非梵文本旨。设欲消释。应云。秪一如来藏心真识。举体而为现识及分别事识。如举湿性。而为海水及波浪也。若以真识对前真相。而以现识对前业相。分别事识对前转相。则如来有重言之过矣。  大慧。譬如明镜。持诸色像。现识处现。亦复如是。大慧、现识、及分别事识。此二坏不坏。相展转因。（魏云。彼二种识。无差别相。递共为因。唐云。此二识。无异相。互为因。） 疏曰。此正明第八能现诸法。故名现识。兼明与前七互为因也。夫一切色像。皆是明镜所持。不在镜外则知一切根身器界种子。皆是藏识所持。亦不在藏识外矣。然明镜之外。犹有所对本质。而藏识之外。并无所对本质。以藏识本无形质。亦无方隅分剂。不同明镜之有形质方隅分剂。故知但是片喻。非全喻也。坏不坏相者。据魏唐译。止云无差别相。无异相。夫无异无差别者。所谓真故相无别。即是坏相。亦前文所谓真相也。今又云不坏相者。即下文所谓不坏相有八。亦前文所谓转相业相也。除却真相即无八识差别之相。如湿性之外无水波。除却八识亦无真相。如水波之外无湿性。故云坏不坏相展转因也。又就八识而论。苦无第八所持种子。则不能生前七现行。并第八现行。亦复不能独存。若无前七现行。则不能熏第八所持种子。并第八种子。亦复不能自有。故云此二互为因也。夫第八为所熏。前七为能熏。前七为所生。第八为能生。此约不坏相有八而言之也。能亦藏性。能即非能。所亦藏性。所即非所。此约真故相无别而言之也。真外无俗。俗外无真。能外无所。所外无能。而真俗能所。亦复宛然不乱故云展转因也。  大慧。不思议熏。及不思议变。是现识因。（魏云。了别识不可思议熏变因。唐云。现识以不思议熏变为因。）大慧。取种种尘。及无始妄想熏。是分别事识因。（魏云。分别事识。分别取境界。因无始来戏论熏习。唐云。分别事识。以分别境界。及无始戏论习气为因。） 疏曰。此正辨八识之生因也。夫如来藏第一义心。举体而为前七转识。乃前七转识。念念还熏如来藏心。令持一切诸法种子。名为阿赖耶识。故名不思议熏。夫如来藏第一义心。举体而为阿赖耶识。乃阿赖耶识。念念变现根身器界。及起诸心心数现行。名为三界万法。故名不思议变。除此熏变二法。更无现识可得。故云是现识因也。夫色声香味触法。名为外尘。妄执第八见分以为自内我法。名为内尘。而所以取此尘者。并由无始妄习所熏种子之力。设无妄想种子。纵有尘境。不生分别。设无尘境。纵有妄种。亦复不生分别。由自心所现妄尘。还与妄想为缘。由自心所具妄种。还与妄想为因。故有前七分别事识。此外更无他因也。  大慧。若覆彼真识。种种不实诸虚妄灭。则一切根识灭。是名相灭。（魏云。阿耶识虚妄分别种种熏灭。诸根亦灭。大慧。是名相灭。唐云。阿赖耶识虚妄分别种种习气灭。即一切根识灭。是名相灭。） 疏曰。此先释八识相灭之因也。言覆彼真识种种不实诸虚妄者。即指阿赖耶识。受虚妄熏。持虚妄种。虽即全体真识。而能覆彼真识。如全水起波。波能覆彼澄清水体也。诸虚妄灭。谓第八因相灭。一切根识灭。谓前七果相灭。皆约现行言之。故名相灭。然已约还灭言之。不指寻常乍灭也。  大慧。相续灭者。相续所因灭。则相续灭。所从灭及所缘灭。则相续灭。（魏云。相续灭者。相续因灭。则相续灭。因灭缘灭。则相续灭。唐云。相续灭者。谓所依因灭。及所缘灭。即相续灭。）大慧。所以者何。是其所依故。（魏云。大慧所谓依法依缘。唐无。）依者。谓无始妄相熏缘者。谓自心见等识境妄想。（魏云。言依法者。谓无始戏论妄想熏习。言依缘者。谓自心识见境界分别。唐云。所因依者。谓无始戏论虚妄习气。所缘者。谓自心所见分别境界。） 疏曰。此次释八识流注灭之因也。一切诸识流注相续。秖因习气种子。能生现行。现行习气。复熏种子。所熏种子。名为所从现行境界。名为所缘。所从所缘。皆名相续所因。以依此二。乃有种子相续故也。文中依者依字。别指所从。与是其所依依字不同。以所依依字。通指所从所缘二因故也。初正明竟。
           32 
            　　二喻显又二。初立喻。二法合。
            　　今初
             大慧。譬如泥团、微尘。非异非不异。金庄严具。亦复如是。大慧。若泥团微尘异者。非彼所成。而实彼成。是故不异。若不异者。则泥团微尘。应无分别。 疏曰。此以微尘譬藏识。以泥团譬分别事识。而以微尘泥团所依四微。譬八识之真相。又以金譬藏识。以庄严具譬分别事识。而以金庄严具所依四微。亦譬八识之真相也。大凡立譬。皆是曲顺世间情谓所知。以易例难。令其得解。而真法者。实非譬喻所及。且如微尘。泥团。金。庄严具。并彼所依色香味触四微。以理言之。并是自心所现相分。因心成体。心外无法。本无能依所依能成所成差别之相可得。而据世间情谓。则四微为所依。泥团微尘金庄严具皆为能依。可譬真识为所依。八识皆为能依也。又据世间情谓。则微尘与金为能成。泥团与庄严具为所成。可譬现识为能成。分别事识为所成也。夫是所依所成。则非定异。分能所。则非定一。是故真如与一切识。非异非不异。八识展转相望。亦非异非不异也。文中彼字。意指四微。 　　二法合
             如是大慧。转识藏识真相若异者。藏识非因若不异者。转识灭。藏识亦应灭。而自真相实不灭。是故大慧。非自真相识灭。但业相灭。 疏曰。转识。合前泥团及庄严具。藏识。合前微尘及金。真相二字。正合前彼字所指四微也。若约譬喻则应云。泥团微尘四微若异者。微尘非因。若不异者。泥团灭。微尘亦应灭。而微尘四微实不灭也。泥同微尘。虽同以四微为体。皆无自体。而泥团易坏。微尘不可更坏。可譬转识藏识。虽同以真识为体。皆无自体。而转识易灭。藏识不复更灭也。结云非自真相识灭但业相灭者。意显前文所谓诸识有三种相唯转相业相可灭。而真相不可灭也。夫八识皆有相生住灭。皆名转相。八识皆有流注生住灭。皆名业相。灭此二种生住灭已。当处即是不生不灭乃名真相。是则不唯藏识真相不灭。即转识真相亦不灭也。以真故相无别故。所以如来位中。得有四智相应心品。四非定四。亦非定一。约真。则相所相无。尚不名一。云何名四名八。约俗。则不坏相有八。说八说四说一。皆无碍故。二喻显竟。 　　三简非
             若自真相灭者。藏识则灭。大慧。藏识灭者。不异外道断见论议。大慧。彼诸外道。作如是论。谓摄受境界灭。识流注亦灭。若识流注灭者。无始流注应断。大慧。外道说流注生因。非眼识色明集会而生。更有异因。大慧。彼因者。说言若胜妙。若士夫。若自在。若时。若微尘。 疏曰。外道心昏智闇。妄计摄受境界现行若灭。则识流注种子亦灭。而不知诸法种子。从无始际展转传来。终不断也。唯其不知自心所具种子。为一切法亲因。但藉众缘得起。故遂别计胜妙士夫等异因也。言眼识色明集会而生者。且据眼识言之。虽有种子亲因。仍藉九缘集会乃生。眼。即根缘。识。即第八。第七。第六。并作意心数。前念眼识现行色。即境界并空明。即日月灯光也。眼为增上不共亲依。第八为根本依。第七为染净依。第六为分别依。作意能引种起现。又能引心趣境。已上五缘。并名为增上缘。前念、眼识、现行、为开导依。名为等无间缘。境界。即亲相分。名所缘缘。空明二种。亦属增上缘摄。若耳识。则不藉明缘。鼻、舌、身、识。则并不藉空缘。故云。耳、识唯从八。鼻、舌、身、三、七也。胜妙。亦云胜性。即是冥谛。士夫。即神我。或胜论大有句。自在。即大自在天。余可知。初正答生住灭竟。 　　二申明邪正门二。初破自性。二辨迷悟。
            　　初中二。初叙所执。二约第一义破。
            　　今初
             复次大慧。有七种性自性。（魏云。外道有七种自性。）所谓集性自性。性自性。相性自性。大种性自性。因性自性。缘性自性。成性自性。 疏曰。众缘和合。名之为集。法法自尔。名之为性。各有形状。名之为相。地水火风。名为大种。亲能生起。名之为因。能助起。名之为缘。因缘生果。名之为成。凡此皆是自心所现境界。心外无性。而外道妄计各有自性也。 　　二约第一义破二。初叙义。二正破。
            　　今初
             复次大慧。有七种第一义。（魏云。我有七种第一义。）所谓心境界。（唐云。心所行。）慧境界。（二皆作智。）智境界。（魏作慧。唐无。）见境界。（二皆作二见。）超二见境界。（魏云。过二见。）超子地境界。（魏云。过佛子地。）如来自到境界。（魏云。入如来地内行境界。唐云。如来所行。如来自证圣智所行） 疏曰。七种第一义者。了知诸法无性。一一皆是第一义境。而此第一义境。从性起修。通因彻果。亦得约义说有七种。然此七种。一一皆破七种自性。非谓一种别破一种也。初心境界者。谓彼外道所计七种自性。皆无自性。皆是唯心所现境界。此则直显理性。不论悟与未悟。并无心外境界故也。二慧境界者。依闻思修三慧。乃知一切皆唯心也。三智境界者。发无漏智。乃证一切皆唯心也。智慧二字。并通权实。魏以智为权。慧为实。今以慧为权。智为实耳。四二见境界者。证唯心已。了知种种境界离一切相。即一切法。离一切相。名为如实空见。即一切法。名为如实不空见也。五超二见境界者。了知一切境界。离即离非是即非即。二而不二也。六超子地境界者。因位终穷也。七如来自到境界者。果位圆满也。自何所到。到此心境界之究竟而已。此六并约妙修因果。不出性源而言之也。
           
            　　二正破
             大慧。此是过去未来现在诸如来应供等正觉性自性第一义心。以性自性第一义心。成就如来世间。出世间。出世间上上法。圣慧眼入自共相建立。如所建立。不与外道论恶见共。 疏曰。此明外道妄计七种自性。本皆无性。故三世诸佛照之。皆即第一义心也。达此第一义心。则能成就世出世间种种诸法。而诸法之自相共相。并皆无性。一一皆由第一义心建立。真俗不二。不可思议。不同外道。于俗妄作有见。于真妄作无见也。世间法者。指六凡法。出世间法者。指三乘法。出世间上上法者。指诸佛法。以要言之。即是十界百界千如法也。圣慧眼者。了法无性。不生有无二执也。入自共相建立者。随情随智。假说种种自相共相也。如世间法。以蕴处界等。名为自相。以苦空等。名为共相。如出世法。以戒定慧等。名为自相。以无漏等。名为共相。如出世上上法。以十力无畏功德智慧等。名为自相。以真如纯善不思议等。名为共相。又凡一切现量之所亲证。皆名自相。一切比量之所诠显。皆名共相。如所建立。皆依第一义心方便施设不拨为无。不执为实。于第一义建立诸法。则空即不空。不共断灭恶见。了知诸法皆第一义。则有即非有。不共邪常恶见也。  大慧。云何外道论恶见共。所谓自境界妄想见。不觉识自心所现。分齐不通。（魏云。大慧。云何不与外道邪见共同。所谓分别自心境界妄想见。而不觉知自心想见。唐云。云何为外道恶见。谓不知境界自分别现。）大慧。愚痴凡夫。性无性自性第一义。作二见论。（魏云。大慧。诸愚痴凡夫。无有实体以为第一义。说二见论。唐云。于自性第一义。见有见无而起言说。） 疏曰。此申明外道恶见之可破也。谓一切境界。皆是自心境界。皆从妄想所见。总不出于自心所现分齐。但由外道不觉识故。不能通达也。夫七种自性。皆以无性而为其性。所以皆即是第一义。而愚痴凡夫。或不知性无性故。作有见论。或不知无性之性乃是第一义故。作无见论。有无二见。皆由不达自心现量所以皆可破也。初破自性竟。 　　二辨迷悟二。初总许说。二正别辨。
            　　今初
             复次大慧。妄想三有苦灭。无知爱业缘灭。自心所现幻境随见。今当说。（唐云。我今当说。若了境如幻自心所现。则灭妄想三有苦。及无知爱业缘。） 疏曰。此文唐译为顺。若依今文释者。谓若欲妄想三有苦灭。先须无知爱业缘灭。又须先于自心所现幻境随即觉见。此迷悟关头。今当说也。于自心所现幻境若不随见。则名为惑。有惑。则必起于无知爱业之缘。有爱业缘。则必感于三有苦果。而此三有苦果。唯是妄想。别无实体。如空中华相。唯是眼所见。非实有华也。 　　二正别辨二。初明迷者之失。二明悟者之得。
            　　初中二。初叙执。二破斥。
            　　今初
             大慧。若有沙门婆罗门。欲令无种有种因果现。及事时住缘阴界入生住。或言生已灭。（唐云。有诸沙门婆罗门。妄计有及非有。于因果外显现诸物。依时而住或计蕴界处依缘生住。有已即灭。） 疏曰。迷唯心者。必计有无及以断常。故今先叙其所执也。无种者。不知第八识能藏一切诸法种子。妄计无因生果。即所谓自然外道也。有种者。不知一切诸法种子皆唯藏识所具。妄计胜性士夫自在时方微尘等异因生果。即所谓邪因缘外道也。谓设有沙门婆罗门等。迷于自心现量。欲令无种因果显现。或欲令异种因果显现。及计一切所生之事。依时而住。不知但是唯心所现。或言依于诸缘而阴界入得生得住。堕于常见。不知心外无阴界入。或言阴界入等生已必灭。堕于断见。不知藏识所具种子不断也。沙门。此云勤息。出家学道之都名。婆罗门。此云净裔。在家学道之都名。 　　二破斥二。初直破。二释成。
            　　今初
             大慧。彼若相续。若事。（唐云。若作用。）若生。（唐加若灭。）若有。（唐云。若诸有。）若涅槃。若道。若业。若果。若谛。破坏断灭论。 疏曰。佛教所明一切诸法。皆以自心所具色心种子而为其因。自心所现色心境界而为其缘。种能引种。现能引现。故有相续。种能生现。现能熏种。故有作用。因缘和合。故有生。因缘别离。故有灭。因果不亡。故有诸有。生灭情尽。故有涅槃。返迷归悟。故有道。依理成行。故有出世正业。依行证理。故有出世正果。世出世间因果并成。故有四谛。今外道或计无因或计异因。则不知有自心种现各引之义。是破坏相续也。亦不知有自心种现互为因义。是破坏作用也。亦不知有正因缘合。是破坏生也。亦不知有正因缘离。是破坏灭也。亦不知有因果感应如影随形。是破坏诸有也。亦不知有有为尽处真如理显。是破坏涅槃也。亦决不能从迷得悟。是破坏道也。亦决不能依理成行。是破坏出世业也。亦决不能依行证理。是破坏出世果也。亦决不能方便安立世出世间因果之法。是破坏谛也。一切皆悉破坏。则虽有断常空有种种二论。究竟皆成断灭论矣。 　　二释成又二。初正释。二喻释。
            　　今初
             所以者何。以此现前不可得。及见始非分故。（魏云。何以故。以现法不可得故。不见根本故。唐云。有以故不得现法故。不见根本故。） 疏曰。现前诸法。的是唯心所现。而彼妄计无种有种。则现前法之实义。彼决不可得而知也。唯此如来藏。心乃是一切法之元始根本。彼方妄计无种有种。则欲见法之本始。决非其分所能及也。 　　二喻释又二。初正约喻破。二转约喻破。
            　　今初
             大慧。譬如破瓶。不作瓶事。亦如焦种。不作芽事。如是大慧。若阴界入性。已灭、今灭、当灭。自心妄想见。无因故。彼无次第生。（唐云。此亦如是。若蕴界处法。已现当灭。应知此则无相续生。以无因故。但是自心虚妄所见。） 疏曰。佛正教中。以前七为能熏。以第八为所熏。所以前七现行虽念念灭。而所熏种子不灭。如不破瓶。能作瓶事。若外道妄计无种有种。则皆不知现熏种义。彼现行灭。譬如瓶破。应不招感未来异熟等流诸果。故云不作瓶事也。佛正教中。以第八所持种子如谷麦种。以种子所发前七现行如种生芽。若外道不知第八自所持种。别计无种有种。此有无种。非第八所持。则如焦种。如何能生现行芽哉。故法合云。如是大慧。若使五阴十八界十二入等诸法。不熏成种。不从自识种生。则过去已灭。现在今灭。未来当灭。无有展转。互为因果义故。何能次第相续生起。岂非但是自心妄想所见。安得妄谓无种有种。能令因果现耶。 　　二转约喻破又二。初正破。二结斥。
            　　今初
             大慧。若复说无种。有种。（亦须）识（等）三缘合生者。龟应生毛。沙应出油。汝宗则坏。违决定义。有种无种说。有如是过所作事业悉空无义。 疏曰。此破转计也。外转计云。一切诸法。虽本无种。但由识根境三缘和合。则便得生。或转计云。一切诸法。虽有胜妙士夫自在时方微尘以为其种。仍须识根境三缘和合。方乃得生。故今破无种云。若本无种。三缘合生者。则龟本无毛。三缘合时。亦应生毛。沙本无油。三缘合时亦应出油。违决定得生之义。汝无种宗岂不坏乎。次又破有种云。若先有胜妙士夫等为诸法种。更俟三缘合生者。则胜妙等有毛种。三缘合时。龟亦应生于毛。胜妙等有油种。三缘合时。沙亦应出于油。亦违决定得生之义。汝有种宗岂不坏乎。故结责云。有种无种说。有如是过。不知自心种现互为因果正义。遂使世间所作事业。悉同龟毛沙油。空无实义也。 　　二结斥
             大慧。彼诸外道说有三缘合生者。所作方便因果自相。过去未来现在有种无种相。从本以来成事。相承觉想地转。自见过习气。作如是说。如是大慧。愚痴凡夫。恶见所噬。邪曲迷醉。无智妄称一切智说。 疏曰。此结斥外道说无种有种。仍说有三缘合生者。彼亦自谓有所作事业。有方便教法。有因果自相妄谓过去未来现在诸法。皆由有种无种相从本以来成事。执此为实。谓余妄语。此其师弟相承。不过皆是觉想地转。乃自己恶见过习气。作如是说耳。无有正见。故名为邪。不能唯心直进。故名为曲。堕黑闇境。故名为迷。略不省悟。故名为醉。本无实智。妄称一切智说。譬如穷人妄号帝王。自取诛灭。诚可哀矣。初明迷者之失竟。 　　二明悟者之得二。初正明。二结劝。
            　　今初
             大慧。若复诸余沙门婆罗门。见离自性。（魏云。见诸法离自性故。唐云。观一切法皆无自性。）浮云、（唐云。如空中云。）火轮、（唐云。如旋火轮。）犍闼婆城。（唐云。如乾闼婆城。）无生、（魏云。不生不灭故。）幻、焰、水月、及梦。（唐云。如幻。如焰。如水中月。如梦所见。）内外心现妄想。无始虚伪。不离自心。（唐云。不离自心。由无始来虚妄见故。取以为外。）妄想因缘灭尽。（唐云。作是观已。断分别缘。）离妄想、说所说、观所观。（唐云。亦离妄心所取名义。）受用建立身之藏识。于识境界摄受、及摄受者不相应。无所有境界。离生住灭。（唐云。知身及物。并所住处。一切皆是藏识境界。无能所取。及生住灭。）自心起随入分别。（唐云。如是思惟。恒住不舍。）大慧。彼菩萨不久当得生死涅槃平等。大悲巧方便。无开发方便。（唐云。大悲方便无功用行。）大慧。彼于一切众生界。皆悉如幻。不勤因缘。（唐云。观诸众生。如幻如影。从缘无起。）远离内外境界。心外无所见。（唐云。知一切境界。离心无得。）次第随入无相处。次第随入从地至地三昧境界。（唐云。行无相道。渐升诸地。）解三界如幻。分别观察。当得如幻三眛。度自心现无所有。（唐云。了达三界。皆唯自心。得如幻定。绝众影像。）得住般若波罗蜜。舍离彼生所作方便。（唐云。成就智慧。证无生法。）金刚喻三摩提。随入如来身。（唐云。入金刚喻三眛。当得佛身。）随入如如化。神通自在。慈悲方便。具足庄严。（唐云。恒住如如。起诸变化。力通自在。大慧方便以为严饰。）等入一切佛刹、外道入处。离心意意识。（唐云。游众佛国。离诸外道。及心意识。）是菩萨渐次转身得如来身。（唐云。转依次第成如来身。） 疏曰。观一切法皆无自性者。正破无种有种二邪执也。以浮云等喻而为所观。以四性推简而为能观。了知一切诸法无性无生。当体即空。举体即假。亦即中道。以唯心故。心非有无。故一切法皆非有无。如是思惟。如是分别。即是妙观察智。所以不久当得生死涅槃平等。谓生死涅槃皆唯心故。如冰与水。同湿性故。知生死涅槃平等。则知心佛众生三无差别。故得大悲方便无功用行。下化众生。上成佛道也。文对唐译可解。 　　二结劝
             大慧。是故欲得如来随入身者。当远离阴、界、入。心因缘所作方便生、住、灭、妄想虚伪。（唐云。欲得佛身。应当远离蕴处界心因缘所作生住灭法戏论分别。）唯心直进。（唐云。但住心量。）观察无始虚伪过妄想习气因三有。（唐云。观察三有。无始时来妄想所起。）思惟无所有佛地无生。（唐云。思惟佛地无相无生。）到自觉圣趣。自心自在。到无开发行。（唐云。自证圣法。得心自在无功用行。）如随众色摩尼。随入众生微细之心。而以化身随心量度。诸地渐次相续建立。（唐云。如如意宝。随宜现身。令达唯心。渐入诸地。）是故大慧。自悉檀善。应当修学。（唐云。是故大慧。菩萨摩诃萨。于自悉檀。应善修学。） 疏曰。此正示修行之要诀也。夫五阴十八界十二入等。本如来藏妙真如性。性真常中求于去来迷悟生死。了不可得。而妄见有因缘所作生住灭者。皆是戏论分别。虚伪妄想而已。故当直观诸法皆唯心量。以此唯心妙观。直趣无上菩提。了知三有因于妄想习气。则三有皆唯心也。思惟佛地无相无生。则佛地亦唯心也。唯心具十法界。十界无不唯心。心空。故十界俱空。心有。故十界俱有。心非空有。故十界俱非空有。心即空有。故十界俱即空有。此是至圆至顿法门。乃如来自行权实。故名为自悉檀也。第一诸识生住灭门竟。 楞伽阿跋多罗宝经卷第一义疏上 　　名相考
            世不动（四禅入定。名世间不动业。或第四禅名世间不动地。）犍闼婆城（即海上所见蜃楼。望之似有。即之则不可得也。）五明处（一内明。为求自解。二因明。为伏外执。三声明。为令他信。四医明。为所治方。五巧明。为摄一切众生。） 阿阇（此云轨范师。）六节（西士俗法。年分三时。或分六节。）一阐提（此云断善根。亦云信不具。）不男（律明五种。谓一生不男。二犍不男。三变不男。四不男。五半不男也。后世又言五种不女。律中不载。经文亦无。）甘蔗种（本行经云。王仙被猎师所射。滴血于地。生二甘蔗。日炙而开。一出童男。一出童女。占相师立男名善生。为灌顶王。女名善贤。为妃。生释种。）胜相（即佛胸前卍字德相。）因陀罗网（天帝释所有宝珠网也。）离日月光（谓不假日月。自有光明。）化佛（随机应现）报生佛（酬宿修因）如如佛（体性不变）智慧佛（本觉寂照。二译皆合为一。显是性德理智也）悉檀（悉。是华言。谓普也。檀。是梵语。谓法施也。佛说法时。意令众生入理。名第一义悉檀。令其灭恶。名对治悉檀。令其生善。名为人悉檀。令其欢喜。名世界悉檀。若无四益因缘。佛则不说法也。众生闻法。未种善根者。今即得种。是世界益。巳种善根。今得增长成熟。是为人对治二益。已成熟者。今得度脱。是第一义益。故约众生获益为次第也）毗尼（此翻灭。亦翻律）男女林（西域有树林。生果似男女形。美丽殊绝。遇风堕落。众鸟啄残。臭不可闻。欲心炽盛者。见之生厌）诃（果名。此云天主特来）阿摩勒（亦果名。此云难分别）闼婆（具云乾闼婆。此翻巡香行。乃天帝奏乐神也）
           
            楞伽阿跋多罗宝经卷第一义疏中 　　第二藏识境界门为二。初正明境界。二问答释疑。
            　　初中二。初问。二答。
            　　今初
             尔时大慧菩萨复白佛言。世尊所说心意。意识。五法。自性相。一切诸佛菩萨所行。（魏云。世尊。唯愿为说心意意识五法自体相等法门。诸佛菩萨修行之处。唐云。世尊。惟愿为我说心意意识五法自性相众妙法门。此是一切诸佛菩萨入自心境）自心见等所缘境界不和合（魏云。远离自心邪见境界和合故。唐云。离所行相。）显示一切说成真实相。（魏云。能破一切言语譬喻体相故。唐云。称真实义。）一切佛语心。（魏云。一切诸佛所说法心。唐云。诸佛教心。）为楞伽国摩罗耶山海中住处诸大菩萨。说如来所叹海浪藏识境界法身。（魏云。为楞伽城摩罗耶山大海中诸菩萨。说观察阿耶识大海波境界。说法身如来所说法故。唐云。惟愿如来。为此山中诸菩萨众。随顺过去诸佛。演说藏识海浪法身境界。） 疏曰。前已发明八识种现互为因义。非是无因及与邪因。今故请问种子起现行义也。如来常叹藏识境界。非外道二乘所知。夫藏识具生灭。何故即是法身。又藏识即法身。何故犹如海浪耶。 　　二答为二。初长文。二偈颂。
            　　初中二。初明转识因缘。二明藏识境界。
            　　初又二。初明眼识。二例余法。
            　　今初
             尔时世尊。告大慧菩萨言。四因缘故。眼识转。何等为四。谓自心现摄受不觉（魏云。一者不觉自内身取境界故。唐云。所谓不觉自心现而执取故。）无始虚伪过色习气计著。（魏云。二者无始世来虚妄分别色境界熏习执著戏论故。唐云。无始时来取著于色虚妄习气故。）识性自性。（魏云。三者识自性体如是故。唐云。识本性如是故。）欲见种种色相。（魏云。四者乐见种种色相故。唐云。乐见种种诸色相故。）大慧。是名四种因缘。水流处藏识。转识浪生。（魏云。是名四种因缘。于阿耶识海。起大涌波。能生转识。唐云。以此四缘。阿赖耶识如暴流水。生转识浪。） 疏曰。四因缘者。初即自心取自心。非幻成幻法。乃所缘缘也。二即眼识习气种子。乃亲因缘也。三即前念眼识现行。乃等无间缘也。四即浮根四尘流逸奔色。及作意分别依等。乃增上缘也。阿赖耶识。具足一切种子。无始恒转。如急流水。流急不见。非是无流。故随四缘风击。便生转识波浪矣。 　　二例余法又二。初正例。二喻明。
            　　今初
             大慧。如眼识。一切诸根微尘毛孔。俱生。随次境界生。亦复如是。（唐云。如眼识余亦如是。于一切诸根微尘毛孔。眼等转识或顿生云云。或渐生云云。） 疏曰。眼识者。能缘之见分也。一切诸根微尘毛孔者。所缘之相分也。俱生者。顿生也。随次境界生者。渐生也。此顿渐二生。共有二义。一者但约一识。或顿缘多境。境即顿生或渐缘诸境。境即渐生。然皆识外无境。譬如镜外无像。海外无波。此则以镜海譬能缘。像波譬所缘也。二者通约诸识。或诸缘顿具。识即顿生。或缘有具缺。识即渐生。然皆藏识之外。无诸转识。亦如镜外无像。海外无波。此则以镜海譬藏识。像波譬转识也。故云亦复如是。 　　二喻明
             譬如明镜。现众色像。大慧。犹如猛风吹大海水。（唐云。或顿生。譬如明镜。现众色像。或渐生。犹如猛风。吹大海水。）外境界风。飘荡心海。识浪不断。（唐云。心海亦尔。境界风吹。起诸识浪。相续不绝。）因所作相异不异。（唐云。因所作相非一非异。魏云。因事相故。递共不相离故。）合业生相。深入计著。（唐云。业与生相。相系深缚。）不能了知色等自性故。五识身转。大慧。即彼五识身俱。因差别分段相知。当知是意识因。（唐云。与五识俱。或因了别差别境相。有意识生。）彼身转。彼不作是念。我展转相因。（唐云。然彼诸识。不作是念。我等同时展转为因。）自心现妄想计著转。而彼各各坏相俱转。分别境界分段差别。谓彼转。（唐云。而于自心所现境界。分别执著。俱时而起。无差别相。各了自境。） 疏曰。此譬明前五转识。或俱生。或随次境界生。而又兼明第六转识。必与前五俱转也。坏相。魏作不异相。唐作无差别相。意指转识全妄即真。无有实体。故名坏相。而又全真起妄。故各各俱转。分别境界分段差别也。初明转识因缘竟。 　　二明藏识境界又二。初正明境界甚深。二略示悟入方便。
            　　今初
             如修行者入禅三昧。微细习气转。而不觉知。而作是念识灭然后入禅正受。实不识灭而入正受。以习气种子不灭故不灭。以境界转摄受不具故灭。（唐云。但不取诸境。名为识灭。）大慧。如是微细藏识究竟边际。（唐云。如是藏识。行相微细。）除诸如来及住地菩萨。诸声闻缘觉外道修行所得三昧智慧之力。一切不能测量决了。 疏曰。禅者。四禅。三昧者。四空及灭尽定等也。入初禅时。不缘五尘。则五识暂灭。入二禅时。不起觉观则寻伺暂灭。入三禅时。纯受无分别乐。则喜受暂灭。入四禅时。舍念清净。则乐受暂灭。入无想定。则六识暂灭。入四空定。则色想暂灭。入灭尽定。则第七一分我执暂灭。而诸种子。实皆不灭。又四禅四空。则第六微细现行。亦未全灭。无想定中。第七我执现行不灭。灭尽定中。第七法执现行不灭。但以不取外六尘境。妄计为识灭耳。是故藏识微细行相。惟如来究竟了之。住地菩萨。分证了之。二乘外道所得定慧。一切不能测量决了也。 　　二略示悟入方便
             余地相智慧巧便。分别决断句义最胜。无边善根成熟。离自心现妄相虚伪。（唐云。唯有修行如实行者。以智慧力。了诸地相。善达句义。无边佛所。广集善根。不妄分别自心所见。能知之耳。）宴坐山林。下中上修。能见自心妄想流注。（唐云。大慧。诸修行人。宴处山林。上中下修。能见自心分别流注。）无量刹土诸佛灌顶。得自在力神通三昧。诸善知识佛子眷属。（唐云。得诸三昧自在力通诸佛灌顶。菩萨围绕。）彼心意意识自心所现。自性境界虚妄之想。生死有海业爱无知。如是等因悉已超度。（唐云。知心意意识所行境界。超爱业无明生死大海。）是故大慧。诸修行者。应当亲近最胜知识。（唐云。汝等应当亲近诸佛菩萨如实修行大善知识。） 疏曰。余之一字。指地前行人即唐译。所谓修行如实行者也。夫藏识微细行相。非二乘外道所能测量惟有如来住地菩萨。能决了之。且菩萨地。如何可登。必须开圆顿解。修如实行。以了诸地相之智慧巧便。善能分别决断句义。所谓当依于义。莫著言说。譬如因指见物。不视指端。而又于最胜所。广能积集无边善根。令其成熟。远离自心所现妄想虚伪。宴坐山林。次第增修。乃能得见自心妄想流注。见自心已。乃得诸佛灌顶。佛子。围绕。得诸三昧自在神通。超度妄想惑业苦海也。结劝亲近最胜知识者。若不亲近诸佛菩萨。则不能得智慧巧便。不能成熟无边善根故也。此中略具二十五前方便。亲近知识。宴坐山林。即具五缘。离自心现妄想虚伪。即诃五欲。及弃五盖。云宴坐。必调五事。下中上修。即行五法。又复略具圆观十乘智慧巧便。即观不思议境。无边善根。即发真正菩提之心。能见自心妄想流注。即巧安止观。离自心现妄想虚伪。即破法。分别决断。即识通塞。下中上修。即调适道品。亲近知识。即对治助开。了诸地相。即知次位。超度妄想有海业爱。即能安忍。诸佛灌顶得自在力等。即离法爱也。初长文竟。 　　二偈颂。但颂转识因缘。藏识境界。略不颂悟入方便也。
             尔时世尊。欲重宣此义。而说偈言。譬如巨海浪。斯由猛风起。洪波鼓冥壑。无有断绝时。藏识海常住。境界风所动。种种诸识浪。腾跃而转生。 疏曰。此总颂转识因缘也。前一偈。是立喻。后一偈。是法合。海水为因。猛风为缘。则波浪得起。藏识所持种子为因。现行种种境界为缘。则转识得生也。  青赤种种色。珂乳及石蜜。淡味众华果。日月与光明。非异非不异。（魏云。青赤盐珂乳。味及于石蜜。众华与果实。如日月光明。非异非不异。唐云。青赤等诸色。盐贝乳石蜜。花果日月光。非异非不异。）海水起波浪。七识亦如是。心俱和合生。（魏同。唐云。意等七种识。应知亦如是。如海共波浪。心俱和合生。） 疏曰。此颂意明相见二分。非异非不异。藏识转识。亦非异非不异也。青赤诸色。眼识所缘境也。珂贝等声。耳识所缘境也。乳蜜盐淡诸味。舌识所缘境也。华有色香。果有香味触用。鼻舌身识等所缘境也。日月光明。亦眼识所缘境也。此等六尘。皆是唯识所现。故非异。而复各有差别。故非不异也。又即以此喻藏识转识者。如青赤不同。而同是色。乳蜜不同。而同是味。华果不同。而同在树。光明日月不同。而不相离。可譬诸识不同。而同由藏识起也。由藏识起。故非异。如种种波浪皆是海水也。眼识非耳识等。故非不异。如海水波浪。此波非彼波也。又波浪必与水俱。不能离水。转识必与藏识心俱。不能离心。亦如光明必与日俱。或与月俱。不能离于日月。故云亦如是也。  譬如海水变。种种波浪转。七识亦如是。心俱和合生。谓彼藏识处。种种诸识转。（魏云。譬如海水动。种种波浪转。耶识亦尔。种种诸识生。唐第三句云。藏识亦如是。余三句并同魏。） 疏曰。此亦先喻。后法。意显藏识处有七识转。不一不异。不可思议也。准二译。则中两句乃重出耳。  谓以彼意识。思惟诸相义。不坏相有八。（魏云。心意及意识。为诸相故说。唐云。心意及意识。为识相故说。）无相亦无相。（魏云。诸识无别相。非见所见相。唐云。八识无别相。无能相所相。） 疏曰。此偈明即俗恒真。乃不思议二谛也。前三句。即唯识所谓心意识八种。俗故相有别也。后一句。即唯识所谓真故相无别。相所相无故也。但观二译。其旨自明若依今文释者。于八识中唯第六意识最为猛利。能思惟种种诸相。而此种种诸相。若约不坏假名。则第八以集起为相。第七以染净为相。第六以能分别为相。前五以各了尘境为相。故有八也。若具体。则秪是识性。所谓第一义心。如水与波。同一湿性。如金与器。同一宝性。故无八识差别之相。亦无能缘所缘相见二分之相也。然此真俗二谛。本唯一性。宛转相即。不可思议。如摩尼珠。普雨众宝。即体而用。即用而体。无一用而非全体。无一体而无全用。但随情随智种种取之。则有七种二谛不同。一者。愚法二乘。谓六识是俗。灭六识已。方证无相。名之为真。二者。利根三乘。谓六识虚幻是俗。虚幻则当体无相。即名为真。三者。利根菩萨。谓六识虚幻是俗。而于意地。兼含七八两识。此无始来恒转不灭为诸幻本。是故六识当体无相。故空。七八两识恒转不灭。故不空。则以幻有即空不空共名为真。四者。利利根菩萨。谓六识虚幻是俗。虚幻则当体无相。八识并皆无相。唯其无相。则无所不相。故不惟第八无相。体是法界。一切法皆趣第八。而前七无相。体亦法界。一切法皆趣前七。则以幻有即空不空。一切法趣空不空。乃名为真。五者。界外钝根。谓八识种现。并名为俗。转舍种现。证唯识性。乃名为真。六者。界外利根。谓八识种现。并名为俗。舍种现已。证唯识性。此性具足一切诸法。乃名为真。七者。界外利利根。谓若种若现。若相若性。一切施设。并名为俗。种即非种。现即非现。相即非相。性即非性。种为法界。一切法趣种。是趣不过。种尚不可得。云何更有趣与非趣。乃至性为法界。一切法趣性。是趣不过。性尚不可得。云何更有趣与非趣。是名为真也。此七意中。初一惟随情说。非此经旨。后一惟随智说。正此经旨。中五名为随情智说。惟第四第六。今经亦兼用之。若第二第三第五。并非今经旨也。  譬如海波浪。是则无差别。诸识心如是。异亦不可得。 疏曰。此重颂即俗之真也。海喻第八。波浪喻前七。以其同一湿性。故无差别。以喻八识之性。惟一真如也。唯识颂云。此诸法胜义。亦即是真如。常如其性故。即唯识实性。  心名采集业。意名广采集。诸识识所识。现等境说五。（魏云。心能集诸业。意能观集境。识能了所识。五识现分别。唐云。心能积集业。意能广积集。了别故名识。对现境说五。） 疏曰。此重颂即真之俗也。秖此如来藏第一义心。举体而为藏识转识。譬如秖此湿性。举体而为海为波浪也。第八名心者。采集为义。以其无覆无记。能受熏习。能藏种子。故从采集业以得名也。第七名意者。以其有覆无记。恒审思量自内我法。令第八识恒受生死。第八如库藏。第七如守库人。非我计我。非法计法。熏此我法二执种子于藏识中。令彼藏识不得清净。若由二空观力。令第七识转成平等性智相应心品。乃能令彼藏识。转成大圆镜智相应心品。当知第七为染净依。故名广采集也。诸识。若准二译。当指第六意识。此识缘三世三境。通于三量。故名为诸。能识其所识之境。所以流转还灭。无不由之也。对现五尘。说名五识。以众生迷闷。背觉合尘。眼识不能闻声。耳识不能见色等故。若得自在。诸根互用。则一识缘一切境。全妄即真矣。初正明境界竟。 　　二问答释疑二。初正释疑。二劝修学。
            　　初中三。初释真俗疑。二释法喻疑。三释权实疑。
            　　初又二。初疑问。二答释。
            　　今初
             尔时大慧菩萨以偈问曰。青赤诸色像。众生发诸识。如浪种种法。云何唯愿说。 疏曰。此以俗疑真也。谓若因青赤诸色像等。众生发诸转识。犹如海浪种种诸法。是则能发所发。分明各异。今言非异非不异。无相亦无相。其义云何。 　　二答释
             尔时世尊以偈答曰。青赤诸杂色。波浪悉无有。采集业说心。开悟诸凡夫。彼业悉无有。自心所摄离。（唐云。而彼本无起。自心所取离。）所摄无所摄。（唐云。能取及所取。）与彼波浪同。受用建立身。是众生现识。（唐云。身资财安住。众生识所现。）于彼现诸业。譬如水波浪。（唐云。是故见此起。与浪无差别。） 疏曰。此正明俗不违真。真亦不违俗也。谓能发识之青赤诸色。所发识之犹海波浪。悉本无有实法。而云采集业说心者。不过开悟诸凡夫耳。彼所采集之业悉亦无有。但是自心妄生摄取。而所摄取。其性本离。譬如翳目所取空华。本无花也。所摄无所摄。则能摄亦无能摄。故与彼波浪同。全即是水。非别有波浪也。只今所受用之资财。所建立安住之身器。皆是众生现识所现。而凡愚不了唯识现故。乃于彼境妄现诸业。譬如从水妄起波浪。波浪悉无有。则彼业亦悉无有。譬如以水收波。波无不尽。岂非无相亦无相乎。初释真俗疑竟。 　　二释法喻疑二。初疑问。二答释。
            　　今初
             尔时大慧菩萨复说偈言。大海波浪性。鼓跃可分别。藏与业如是。何故不觉知。（唐第三句云。藏识如是起。魏缺此一问一答。） 疏曰。此以喻疑法也。喻可分别。法难觉知。得无有法喻不齐之过乎。 　　二答释
             尔时世尊以偈答曰。凡夫无智慧。藏识如巨海。业相犹波浪。依彼譬类通。（唐云。阿赖耶如海。转识同波浪。为凡夫无智。譬喻广开演。） 疏曰。此正显法难觉知。故借喻以通之也。二释法喻疑竟。 　　三释权实疑二。初疑问。二答释。
            　　今初
             尔时大慧菩萨复说偈言。日出光等照。下中上众生。如来照世间。为愚说真实。已分部诸法。何故不说实。（唐云。譬如日光出。上下等皆照。世间灯亦然。应为愚说实。已能开示法。何不显真实。） 疏曰。此疑佛说法不平等也。如来如日照世间。应为愚夫说真实法。何故分部三乘诸法。而不但说一乘真实法耶。 　　二答释
             尔时世尊以偈答曰。若说真实者。彼心无真实。譬如海波浪。镜中像及梦。一切俱时现。（唐云。俱时而显现。）心境界亦然。境界不具故。次第业转生。（业。唐作而。）识者。识所识。（唐云。识以能了知。）意者意谓然。（者。唐作复。魏云。意者然不然。）五则以显现。（唐云。五识了现境。）无有定次第。 疏曰。此先明众生心中。具足如此虚妄种现不见真实。故未可为说实也。如来藏心。譬如大海。镜。与睡眠。藏心顿现根身器界及诸种子。譬如海中顿有一切波浪。镜中顿现一切影像。眠中顿见一切梦境。故曰心境界亦然也。至于前六转识。须藉境界为缘。或时境界不现前。诸缘不具足故。则次第而转生。盖第六识。则识其所识六尘诸境。故起时多。不起时少。第七识。则妄意第八识之见分为实我法。名之为然。若转依位。知我法空。则名不然。故与第八无始恒转。无不起时。若前五识。唯缘显现五尘境界。故起时少。不起时多。而或起一识。或起多识。或同时起。或先后起。总无有定次第也。众生心识纷杂如此。如何可为说真实乎。  譬如工画师。及与画弟子。布彩图众形。我说亦如是。 疏曰。此喻如来分部三乘法也。  彩色本无文。非笔亦非素。为悦众生故。绮错绘众像。 疏曰。此喻三乘本非实法。但是随顺众生说也。  言说别施行。（魏云。言说离真实。唐云。言说则变异。）真实离名字。（名。唐作文。）分别应初业。（二译皆无此句。）修行示真实。（唐云。我所住实法。为诸修行说。）真实自悟处。觉想所觉离。此为佛子说。（唐云。真实自证处。能所分别离云云。） 疏曰。此明修大乘行佛子。乃可为说实也。  愚者广分别。（魏云。愚者异分别。唐云。愚夫别开演。）种种皆如幻。虽现无真实。（魏云。惟见非真实。唐云。所见不可得。）如是种种说。随事别施设。（魏云。随事实不实。唐云。随事而变异。）所说非所应。于彼为非说。（魏云。为此人故说。于彼为非说。）彼彼诸病人。良医随处方。（方。魏作药。唐云。譬如众病人。良医随授药。）如来为众生。随心应量说。（魏云。惟心应器说。）妄想非境。界声闻亦非分。哀愍者所说。自觉之境界。（唐云。世间依怙者。证智所行处。外道非境界。声闻亦复然。） 疏曰。此申明说权说实之所以不同也。夫真实自悟处。惟可为佛子说耳。至为愚者。安得不分别开演以逗其机宜哉。此为实施权之意也。然虽权说三乘五乘种种诸法。而皆如幻。故虽随情显现。皆无真实。此废权立实之意也。如是为实施权。废权立实。种种诸说。皆是随事别别施设。理则非权非实故也。理非权非实。何故乃作种种权实之说。以如来说法。必须应机。譬如良医方药。必须应病。倘所说非其所应。则于彼便为非说。譬如用药非病所应。则于彼便为非药故也。是故如来为众生说法。必随顺众生之心。应其所知之量。或权或实。初无一定。譬如雨润草木。称其种性而得生长。不令有过与不及之患也。至于自觉境界。外道声闻所不能测。佛于真法。虽无心岂容机未熟而强为之说哉。初正释疑竟。 　　二劝修学又二。初示方便。二示正修。
            　　今初
             复次大慧。若菩萨摩诃萨。欲知自心现量、摄受、及摄受者、妄想境界。（唐云。若欲了知能取所取分别境界。皆是自心之所现者。）当离群聚、习俗、睡眠。初中后夜。常自觉悟。修行方便。常离恶见经论言说。及诸声闻缘觉乘相。当通达自心现妄想之相。 疏曰。当离群聚习俗睡眠者。具五缘。诃五欲。弃五盖也。常自觉悟修行方便者。调五事。行五法也。当离恶见经论言说者。防堕外道、邪见、我执也。当离声闻缘觉乘相者。防堕无为深坑、法执也。当通达自心现妄想之相者。依大乘闻思修慧、学习唯心识观。以阶真如实观也。 　　二示正修
             复次大慧。菩萨摩诃萨。建立智慧相住已。（唐云。住智慧心所任相已。）于上圣智三相。当勤修学。何等为圣智三相当勤修学。所谓无所有相。（唐云。无影像相。）一切诸佛自愿处相。（魏云。一切诸佛自愿住持相。唐云。一切诸佛愿持相。）自觉圣智究竟之相。（魏云。内身圣智自觉知相。唐云。自觉圣智所趣相。） 疏曰。前门所示唯心直进。正指圆修。今文则明通入圆也。建立智慧相住者。牒前通达自心现妄想之相。所谓知一切法如幻如梦。乃通教大乘所修唯心识观也。（通别圆教。皆有唯心识观。以下文云入第八地。故此须约通教言之。）于上圣智三相当勤修学者。教令进修圆教一心三智也。无所有相。即一切智也。诸佛自愿处相。即道种智也。自觉圣智究竟相。即一切种智也。三智一心中具。一心中修。一心中得。故名上圣智三相也。  修行得此已。能舍跛驴心智慧相。得最胜子第八之地。则于彼上三相修生。（唐云。诸修行者获此相已。即舍跛驴智慧心相。入菩萨第八地。于此三相修行不舍。） 疏曰。修行得此者。谓通教利根。观空不空。知一心中本具此三相也。能舍跛驴智慧者。谓超通教二乘所有空慧也。二乘体空智慧。但行于空。不能双行空有。故名为跛。得最胜子第八地者。三乘共十地中。菩萨所证八地。虽名辟支佛地。由见不空。正受圆接而入一乘。不与辟支取证者同也。则于彼上三相修生者。接入圆。故于圆智修行不舍也。  大慧无所有相者。谓声闻缘觉及外道相。彼修习生。 疏曰。声闻缘觉。证于偏空。一切外道。执著断空。皆非一切智相。今于彼空。能以正智修习。了达空为法界。一空一切空。生死涅槃。皆是无所有相也。  大慧。自愿处相者。谓诸先佛自愿处修生。（魏云。谓诸佛本自作愿住持诸法。唐云。谓由诸佛自本愿力所加持故而得生起。） 疏曰。诸佛本修行时。皆有无作四弘誓愿。所谓众生无边誓愿度。烦恼无尽誓愿断。法门无量誓愿知。佛道无上誓愿成。故能生道种智。知法界佛法。无不尽也。  大慧。自觉圣智究竟相者。一切法相。无所计著。得如幻三昧身。诸佛地处进趣行生。 疏曰。一切法相。若空。若有。若生死。若涅槃。乃至五位百法。百界千如。了知皆是自心现量。故皆无所计著。不计著故。则得如幻三昧。普现色身。从此进趣修行。直阶妙觉。四十二位。无非佛地。故名一切种智也。  大慧是名圣智三相。若成就此圣智三相者。能到自觉圣智究竟境界。是故大慧圣智三相。当勤修学。 疏曰。此结明通教菩萨。若勤修学圆教圣智三。相得成就者。即证圆教初发心住。三智圆发。乃至能到圆妙觉位究竟境界也。第二藏识境界门竟。  　　第三圣智事分别自性门。大文为三。初请问。二正说。三结益。
            　　今初
             尔时大慧菩萨摩诃萨。知大菩萨众心之所念。名圣智事分别自性经。（魏云。名圣智行分别法门体。）承一切佛威神之力。而白佛言。世尊。惟愿为说圣智事。分别自性经。百八句分别所依。（唐云。唯愿为说百八句差别所依圣智事自性法门。）如来应供等正觉。依此分别说菩萨摩诃萨。入自相共相妄想自性。（魏云。依此百八句。为诸菩萨摩诃萨。分别说自相同相妄想分别体。修行差别法。唐云。一切如来。为诸菩萨堕自共相者。说此妄计性差别义门。）以分别说妄想自性故。则能善知周观察人法无我。净除妄想。照明诸地。超越一切声闻缘觉。及诸外道诸禅定乐。观察如来不可思议所行境界。毕定舍离五法自性。诸佛如来法身智慧。善自庄严。（唐云。以一切佛法身智慧而自庄严。）起幻境界。（唐云。入如幻境。）升一切佛刹兜率天宫。乃至色究竟天宫。逮得如来常住法身。 疏曰。圣智事分别自性经者。谓圣人智慧之事。分别诸法之自性也。百八句分别所依者。谓此诸法自性。乃是百八句之所依。若以邪智分别。妄计自性有性。所谓或邪因性。或无因性。则一一法能成百八见网。百八烦恼。若以正智分别。了达自性无性。所谓自心现量。心外非有。则一一法能成百八三昧百八义门也。毕定舍离五法自性者。离名相妄想。必不别计正智如如。离分别缘起。必不别计成自性也。法身智慧自庄严者。同诸佛理智之体也。起幻境界者。同诸佛应化之用也。升一切刹兜率天宫者。示同三藏教一生补处也。升一切刹色究竟宫者。示同通教带劣胜应世间最高大身也。逮得如来常住法身者。入于如来妙庄严海。圆满菩提。归无所得也。说此法门。有此大益。所以诸大菩萨。皆心念请。大慧菩萨复发言请也。  　　二正说八。初破有无妄计。二明净除顿渐。三辨声闻通相。四简常不思议。五明种性差别。六明三自性相。七明二无我相。八破建立诽谤。
            　　初中二。初长文。二偈颂。
            　　初又二。初正破有无妄计。二转破妄想言无。
            　　初又二。初叙。二破。
            　　今初
             佛告大慧。有一种外道。作无所有妄想计著。觉知因尽。兔无角想。（唐云。有一类外道。见一切法随因而尽。生分别解。想兔无角。起于无见。）如兔无角。一切法亦复如是。（魏云。如兔角无。诸法亦无。）大慧。复有余外道。见种求那极微陀罗标形处横法。各各差别。（魏云。见四大功德实有物。见各各有差别相。唐云。见大种求那尘等诸物。形量分位各差别已。）见已计著无兔角。横法作牛有角想。（魏云。实无兔角虚妄执著。妄想分别实有牛角。唐云。执兔无角。于此而生牛有角想。） 疏曰。一切诸法。皆是自识所现相分。无即非无。有即非有。如梦中物。不离梦心。如何可计实无实有而有诸外道。不达惟识。妄见诸法随因而尽。遂作无所有妄想计著。起于兔无角想。则谓诸法皆无。同于兔角。成断灭见。不知自心所现诸法。非断无也。复有余外道。妄见心外有四大种。依于极微诸尘。而形量分位各各差别。执兔无角。对彼无之分位。安立有之分位。而作牛有角想。成邪常见。不知诸法唯心所现。非实有也。求那。此翻为依。陀罗骠。此翻为尘横法。即唐译所谓分位。言纵横交错杂陈之法也。 　　二破
             大慧彼堕二见。不解心量。（魏云。不知唯心。唐云。不了唯心。）自心境界妄想增长。（魏云。妄想分别增长自心界。唐云。但于自心增长分别。）身受用建立。妄想根量大慧。一切法性。亦复如是。离有无。不应作想。（唐云。身及资生器世间等。一切皆唯分别所现。大慧。应知。兔角。离于有无。诸法悉然。勿生分别。）大慧。若复离有无。而作免无角想。是名邪想。彼因待观。故兔无角。不应作想。（唐云。云何兔角离于有无。互因待故。）乃至微尘分别事性。悉不可得。大慧。圣境界离。不应作牛有角想。（唐云。分析牛角乃至微尘。求其体相。终不可得。圣智所行。远离彼见。故是于此不应分别。） 疏曰。此正破外道不悟唯心。所以堕在有无二见。乃于自心境界之中增长有无二种妄想分别也。殊不知现在根身。及所受用之资财。所建立安住之器界。一切皆是妄想根量。唯分别现。乃至一切法性。亦复如是。心外无法。故离有。唯心所现。故离无。譬如镜像水月。梦境空华。不可谓无。不可谓有。是则一切诸法。皆离有无。即兔与牛。亦是自心分别所见。性离有无者矣。柰何于此离有离无之牛兔。而更妄想分别一有角一无角耶。夫待有言无。待无言有。则不知有无皆是自心分别。然离郤自心分别。安有有无二法可得哉。又必对牛角有而观兔角无者。试析牛角至微尘时。牛角安在。牛角尚非有。云何对之而计兔角无耶。夫牛角本惟心现。非极微成。但众生妄计为有。故令析之。则不可得。当知但是析其计有之心。非谓心外果有牛角。可析为心外之极微也。故唯识云。为执粗色有实体者。佛说极微。令其除析。非谓诸色实有极微。由此应知诸有对色。皆识变现。非极微成（文）若达诸法皆识变现。即名圣智所行境界。自能远离有无二种妄想也。初正破有无妄计竟。 　　二转破妄想言无又二。初问。二答。
            　　今初
             尔时大慧菩萨摩诃萨白佛言。世尊。得无妄想者。见不生想已。随比思量观察不生。妄想言无耶。（魏云。愚痴凡夫。不见分别相。而比智分别。彼人见无。唐云。彼岂不以妄见起相。比度观待。妄计无耶。） 疏曰。此因佛言不应作牛有角想。恐人不达唯心。转作牛无角之妄想故问之也。得无。即唐译所谓岂不也。谓彼妄想之人。岂不以见有牛角。析至微尘。不生牛角想已。随即比度观察以为不生。而妄想言无耶。是则谓牛有角。固所不应谓牛无角。岂非妄想。  　　二答三。初正破有无二俱不成。二例明色空分齐非二。三结劝思惟自心现量。
            　　今初
             佛告大慧。非观察不生。妄想言无。（唐云。不以分别起相。待以言无。）所以者何。妄想者因彼生故。（唐云。彼以分别。为生因故。）依彼角生妄想。（唐云。以角分别为其所依。）以依角生妄想。是故言依因故。离异不异故。（唐云。所依为因。离异不异。）非观察不生。妄想言无角。（唐云。非因相待。显兔角无。） 疏曰。此明欲悟惟心。须知心外无法。非分别观察外法起相。析至不生。方妄想言无也。以彼分别妄想。因依于角而生。妄想与角。离异不异。故虽观察牛角不生。言兔无角。总属妄想。非实义也。  大慧。若复妄想异角者。则不因角生。若不异者。则因彼故。（唐云。若此分别异兔角者。则非角因。若不异者。因彼而起。） 疏曰。此转释离异不异也。按魏译亦无兔字。今以二义释之。一就今文释者。谓若妄想异角。则应不因角生。今因角而生。不可言异。若不异者。妄想即角。不可云因彼所生。今则因彼生故。又不可言不异。此约牛角而明离异不异也。二就唐译释者。谓妄想若异兔角。则非兔角之因。今因妄想而说无兔角。不可言异。若不异者。无兔角即是妄想。不可云因妄想起。今则因于妄想而起无兔角戏论。又不可言不异。此约兔角而明离异不异也。  乃至微尘分析推求。悉不可得。不异角故。彼亦非性。（唐云。分析牛角乃至极微。求不可得。异于有角言无角者。如是分别。决定非理。）二俱无性者。何法何故而言无耶。（唐云。二俱非有。谁待于谁。） 疏曰。此正斥析至极微而言牛角无者。定非理也。夫分析牛角至极微时。则牛角固不可得。若更分析极微。则极微又岂可得。是则极微非性。不异角之非性也。二俱无性。安得以极微为有。而待牛角为无耶。  大慧。若无故无角。（唐云。若相待不成。）观有故言兔角无者。（唐云。待于有故。言兔角无。）不应作相。（唐云。不应分别。） 疏曰。此结斥待极微而计牛角是无。或观牛角是有而言兔无角者。皆为非理。不应作想也。  大慧。不正因故而说有无。二俱不成。（唐云。不正因故。有无论者。执有执无。二俱不成。） 疏曰。此结斥不达唯心之过也。夫一切诸法。皆唯心现。故非邪因。亦非无因。外道不达唯心。或计无种生一切法。或计有种生一切法。皆非正因。不能达诸法正因。则说有说无。二俱不成矣。现见世间种种诸法。安得说无。研穷法体皆无自性。安得说有。若达惟心则说有亦得。说无亦得。有非实有。不背真空。无非断无。不碍幻有。乃为自觉圣智之境界也。初正破有无二俱不成竟。 　　二例明色空分齐非二又二。初叙。二破。
            　　今初
             大慧。复有余外道见。计著色空事形处横法。不能善知虚空分齐。言色离虚空。起分齐见妄想。（魏云。复有余外道。见色有因。妄想执著形相长短。见虚空无形相分齐。见诸色相异于虚空。有其分齐。唐云。复有外道。见色形状虚空分齐。而生执著。言色异虚空。起于分别。） 疏曰。色及虚空。皆是自心所现相分。不离自心。非有二也。外道计著分位差别。故云不能善知。
           
            　　二破又二。初正明不二。二破其妄执。
            　　今初
             大慧。虚空是色。随入色种。（魏云。虚空即是色。以色大入虚空故。）大慧。色是虚空。持所持处所建立性。（唐云。能持所持建立性故。魏云。色即是虚空。依此法有彼法。依彼法有此法故。）色空事分别当知。（魏云。以依色分别虚空。依虚空分别色故。唐云。色空、分齐。应如是知。）
           
            疏曰。虚空是色随入色种者。以空性无形。因色显发。又空体不动。在色种处故。持所持处建立性者。以虚空为能持。色为所持。相依不相离故。是故依色分别虚空。则虚空但是分别所知。断不在色外也。依虚空分别色。则色亦但分别所知。断不在虚空外也。安得妄计各有分齐哉。  大慧。四大种生时。自相各别。亦不住虚空。非彼无虚空。（魏云。而四大中。非无虚空。） 疏曰。此明唯心所现四大。虽不住。空。亦不外空也。后文云。津润妄相大种。生内外水界。堪能妄想大种。生内外火界。飘动妄想大种。生内外风界。断截色妄想大种。生内外地界。此则举性觉真空之体。而为坚湿暖动之相。不变随缘。故虚妄自相各别。亦不住于虚空。然性空真觉。随缘不变。故四大中。非无虚空。斯则四大不在空外。空亦不在四大外矣。并是唯心。安有。分齐。初正明不二竟。 　　二破其妄执
             如是大慧。观牛有角。故兔无角。（魏云。兔角亦如是。因牛有角。言兔无角。唐云。免角亦尔。观待牛角。言彼角无。）大慧。又牛角者。析为微尘。又分别微尘。刹那不住。彼何所观故。而言无耶。（魏云。又彼牛角。析为微尘。分别微尘相。不可得见。彼何等何等法有。何等何等法无。而言有耶无耶。）若言观余物者。彼法亦然。（魏云。若如是观。余法亦然。唐云。若待余物。彼亦如是。） 疏曰。计著四大是有形。虚空是无形。正同计著牛角是有。言兔角无也。若牛角析为微尘。则牛角非有。微尘刹那不住。不可得见。则微尘非有。微尘不有。安可待之说牛角无。牛角不有。安可待之说兔角无。以例四大非有。安可待之说虚空无哉。二例明色空分齐非二竟。 　　三结劝思惟自心现量
             尔时世尊。告大慧菩萨摩诃萨言。当离兔角牛角虚空形色异见妄想。汝等诸菩萨摩诃萨。当思惟自心现妄想。（魏云。汝应当知自心所见虚妄分别之相。唐云。应常观察自心所见。分别之相。）随入为一切刹土最胜子。以自心现方便而教授之。（唐云。于一切国土。为诸佛子说观察自心修行之法。） 疏曰。若牛若兔。有角无角。四大虚空。皆是自心所现妄想分别。若不起分别妄想。则一切有无对待。当体皆不可得。故云离也。初长文竟。 　　二偈颂二。初颂正法。二颂破执。
            　　今初
             尔时世尊。欲重宣此义。而说偈言。色等及心无。色等长养心。（魏云。色于心中无。心依境见有。唐云。心所见无有。唯依心故起。）身受用安立。识藏现众生。（魏云。内识众生见。身资生住处。唐云。身资所住影。众生藏识现。）心意及与识。自性法有五。无我二种净。（魏云。二种无我净。唐云。二无我清净。）广说者所说。（魏云。如来如是说。唐云。诸导师演说。） 疏曰。初句明所缘之色空。能缘之心。当体本无。即俗而真也。次句。明法生心生。心生法生。互相长养。即真而俗也。次二句。明根身器界。皆是藏识所现也。次四句。明八识三自性五法二无我。唯如来能广说也。 　　二颂破执
             长短有无等。展转互相生。以无故成有。以有故成无。微尘分别事。不起色妄想。心量安立处。恶见所不乐。（魏云。但心安住处。恶见不能净。唐云。唯心所安立。恶见者不信。）觉想非境界。（魏云。非妄智境界。唐云。外道非行处。）声闻亦复然。救世之所说。自觉之境界。 疏曰。此颂有无对待。皆是唯心。唯如来所自觉证。不惟非外道所知。亦非愚法声闻所通达也。初破有无妄计竟。 　　二明净除顿渐二。初问。二答。
            　　今初
             尔时大慧菩萨。为净除自心现流故。复请如来。白佛言。世尊。云何净除一切众生自心现流。为顿。为渐耶。 疏曰。上文结劝当思惟自心现妄想。而此妄想。从无始来。念念流注。曾无间断。今欲净除。为顿为渐。故复请问之也。  　　二答三。初正答渐顿二义。二兼辨三佛法相。三结劝修学除灭。
            　　初又二。初约所净明渐义。二约能净明顿义。
            　　今初
             佛告大慧。渐净。非顿。如庵罗果。渐熟非顿。如来净除一切众生自心现流。亦复如是。渐净非顿。譬如陶家造作诸器。渐成非顿。如未净除一切众生自心现流。亦复如是。渐净非顿。譬如大地。渐生万物。非顿生也。如来净除一切众生自心现流。亦复如是。渐净非顿。譬如人学音乐书画种种技术。渐成非顿。如来净除一切众生自心现流。亦复如是。渐净非顿。 疏曰。此即大佛顶经。所谓事非顿除。因次第尽。乃顿家之渐也。夫庵罗树初生果时。即庵罗果。必非他果。可喻初发心时。便成正觉。非权果也。而一切种智之果。必以渐熟。智果渐熟。则妄想现流自渐净矣。夫陶家作器。如作瓶时。初作即瓶。非待后时方改为瓶。可喻初修行时。便作无上佛器。非小器也。而一切佛器。渐次精好。毕竟坚固。譬如瓶坏先粗。次细。后乃烧成。佛器精坚。则现流自除净矣。夫大地生物。如生稻时。初生即稻。非以稗等而改为稻。可喻初发菩提芽时。即由大菩提种。非他种也。而菩提茎叶花果。必以渐次增长。菩提增长。则现流自消灭矣。夫人学诸技术。如学书必宗钟王。学射必宗于羿。可喻初发意时。便学如来十力无畏不共法等。非学作意神通道术也。而如来力无畏等。必以渐成。力无畏等成。则现流自永净矣。 　　二约能净明顿义
             譬如明镜。顿现一切无相色像。（魏云。譬如明镜。无分别心。一时俱现一切色像。唐云。譬如明镜。顿现众像而无分别。）如来净除一切众生自心现流。亦复如是。顿现无相、无有所有、清净境界。（魏云。如来亦复如是。无有分别。净诸众生自心现流。一时清净。非渐次净。令住寂静无分别处。唐云。诸佛净除众生自心现流。亦复如是。顿现一切无相境界。而无分别。）如日月轮。顿照显示一切色像。（魏加句云。非为前后。）如来为离自心现习气过患众生。亦复如是。顿为显示不思议智、最胜境界。（魏云。为令众生远离自心烦恼见熏习气过患。一时示现云云。唐云。如来净诸众生自心过习。亦复如是。顿为示现不可思议诸佛如来智慧境界。）譬如藏识。顿分别知自心现、及身安立受用境界。（魏云。譬如阿耶识。分别现境、自身资生、器世间等。一时而知。非是前后。唐云。譬如藏识。顿现于身及资生国土一切境界。）彼诸依佛。亦复如是。顿熟众生所处境界。以修行者。安处于彼色究竟天。（魏云。报佛如来。亦复如是。一时成熟诸众生界。置究竟天净妙宫殿修行清净之处。唐云。报佛亦尔。于色究竟天。顿能成熟一切众生。令修诸行。）譬如法佛所作依佛。光明照耀。（魏云。譬如法佛报佛。放诸光明。有应化佛。照诸世间。唐云。譬如法佛。顿现报佛及以化佛。光明照耀。）自觉圣趣。亦复如是。彼于法性。有性、无性、恶见、妄想。照令除灭。（魏云。内身圣行光明法体。照除世间有无邪见。亦复如是。唐云。自证圣境。亦复如是。顿现法身。而为照耀。令离一切有无恶见。） 疏曰。此明如来四智。一时普能顿净一切众生自心现流。兼显理则顿悟。乘悟并销义也。明镜者。譬如来大圆镜智也。无相色像者。如镜中色像。有即非有。非有而有。当体如如也。顿现无相清净境界者。令诸众生。顿悟圆成实如如理也。日月轮者。譬如来平等性智也。净诸众生习气过患者。破其我法二执也。显示不思议智者。令诸众生顿阶圆成实正智也。藏识者。譬如来妙观察智也。众生藏识。虽在迷时。亦惟现量。能于根身、器界、种子三类性境。一时觉了。如来妙观察智。亦复如是。顿分别知法界众生所有根性。方便令其从因果也。安处于彼色究竟天者。令诸众生顿舍染分缘起。顿证净分缘起也。法佛所作依佛光明者。譬如来成所作智也。照耀世间者。譬报化佛说法开示众生也。自觉圣智者。指众生闻法所获始觉智也。照除恶见妄想者。顿破分别我法二执也。然此渐顿二义。虽约能所。实不相离。是故所净虽渐。而未尝无顿也。能净虽顿。而未尝无渐也。且如庵罗虽以渐熟。而一树非不顿生多果。诸器虽以渐成。而陶家非不顿作诸器。万物虽渐生长。而大地非不顿生万物。技术虽以渐成。而巧人非不顿学众技。此即渐中有顿也。如明镜虽顿现像。而胡来则胡现。汉来则汉现。次第来则仍次第现也。日月虽顿照显。而先照高山。次照幽谷等。亦可说次第也。藏识虽顿觉了三类性境。而因缘变力。一任先业种子次第生果。亦未尝无先后也。法佛所作报化虽法界而有缘者见。无缘者不见。缘熟者先见。缘生者后见。亦未尝无次第也。此皆顿中有渐也。至于众生禀顿渐教。起顿渐行。获顿渐益。一往虽以一乘为顿。三乘为渐。而于四教之中。细论各有顿渐。亦可各作四句料简。末世学人。不依于义。但著言说。闻顿即喜闻渐即怒。谁知偏小。虽有顿名。亦何足重。圆实虽有渐义。亦安可轻。故不避繁。聊为拈出。用破随语生解之迷情。用显顿渐圆融之妙理。言四句料简者。一渐渐。二渐顿。三顿渐。四顿顿也。三藏教四句者。如钝根声闻。先以五停渐调烦恼而阶见道。后复历诸禅空处而出三界。是渐渐也。先历诸见而后见谛即于此生得爱尽者。是渐顿也。闻法即证须陀洹果。或经七返。或一往来。或历诸禅而漏尽者。是顿渐也。善来得戒。即成无学者。是顿顿也。通教四句者。先析后体而登见地。更历多时而上地者。是渐渐也。先观生灭而悟无生。悟无生。便尽余惑者。是渐顿也。创观四性。即悟无生。以无生观。渐断余惑者。是顿渐也。一念不生。即如如佛。不历阶位而自祟最者。是顿顿也。别教四句者。先从藏通转入。或从通教按位接者。是渐渐也。若从通教胜进接者。是渐顿也。先信中道。乃修次第三观者。是顿渐也。登地以后证道同圆。是顿顿也。圆教四句者。从前三教方便转入。或通别教按位接入。是渐渐也。从通别教胜进接入。或从法华开显会入。是渐顿也。具缚即知秘密之藏。历劫修行华严海空。是顿渐也。狂心顿歇。歇即菩提。如是乃超信住行向加行地等。入于如来妙庄严海。圆满菩提。归无所得。是顿顿也。又藏通虽各四句。束之皆名为渐。但诠真故。别圆虽各四句。束之皆名为顿。正诠中故。又藏教拙门。是界内渐。通教巧门。是界内顿。别教历别。是界外渐。圆教圆融。是界外顿。又藏教近通化城。其路屈曲。虽有四句。总为渐渐。通教直通化城。遥通宝所。虽有四句。总为渐顿。别教虽通宝所。其路迂回。虽有四句。总为顿渐。圆教直通宝所。无委曲相。虽有四句。总为顿顿。又藏教析观拙。开会难则先后皆渐。应名渐渐。通教体观巧而利受接。钝不受接。则先顿后渐。应名顿渐别教历别修观。而证道同圆。则先渐后顿。应名渐顿。圆教六而常即。则始终皆顿。应名顿顿。又藏通之顿顿。犹故不如圆家之渐渐。当知以名定义万无一得。以义定名。万无一失。后世徒骛圆顿之名。安知顿渐皆不思议乎。初正答渐顿二义竟。 　　二兼辩三佛法相
             大慧。法依佛。（魏云。法佛报佛。）说一切法入自相、共相。自心现习气因。相续妄想自性计著因。种种不实如幻。种种计著不可得。（唐云。法性所流佛。说一切法自相共相。自心现习气因相。更相系属。种种幻事。皆无自性。而诸众生。种种执著。取以为实。悉不可得。）复次大慧。计著缘起自性。生妄想自性相。大慧。如工幻师。依草木瓦石。作种种幻。起一切众生若干形色。（唐云。幻作众生若干色像。）起种种妄想。彼诸妄想。亦无真实。（唐云。令其见者种种分别。皆无真实。）如是大慧。依缘起自性。起妄想自性。种种妄想心。种种相。行事妄想相。计著、习气、妄想。是为妄想自性相生。（唐云。此亦如是。于缘起性中。有妄计性。种种相现。是名妄计性生。）大慧。是名依佛说法。（魏云。是名报佛说法之相。唐云。是名法性所流佛说法相。） 疏曰。此先明报佛说法相也。然统论三佛。不一不异。言不一者。约自所证。名为法佛。约自能证。名为报佛。依性起修。还证于性。又名依佛。依性起。又名法性所流佛。而此报佛。复分为二。若自受用报。则非等觉以下之所能见。若他受用报。则别地圆住。乃能随力随分见之。约随群机。普现其影。如月印千江。名为化佛。则若凡若圣。但有缘者。皆得见之。故不一也。言不异者。法是法身。报是般若。化是解脱。三法不可纵横并别。那得言异。又法是本性三德。报是修生三德。此即是体。化是利他三德。此即是用。性修不二。体用不二。又那得言异。又经云。水银和真金。能涂诸色像。功德和法身。处处应现往。水银。譬报身功德。真金。譬法身理性。色像。譬化身普应。有色像处。即有真金水银。有应化处。即有法身功德。故荆溪云。泥水之像。性遍虚空。三身宛然。四德无减。况复化身。那得与法报异耶。知此不一不异意已。方可辨于三佛之相。何以言之。只今娑婆所见释迦。本是化佛。而此化佛。即报即法。故诸经中。或名为卢舍那。或名毗卢遮那。此不异也。众生若堪闻真实法。闻已信解。能证自心本具法身理体。于其化身。即见法身。即名法佛。众生若堪闻缘生无性之法。通达藏识染净因缘。能生自心本具功德智慧。于其化身。即见报身。即名报佛。众生若仅堪闻善恶因果生灭对待之法。闻已受持。断恶修善。舍离生死。取证涅槃。于其化身。不见即报即法之理。止名化佛也。今先明报佛所说。说一切法自相共相。皆因自心习气所现。皆如幻事。正所谓依他无性也。相续妄想计著。而计著实不可得。正所谓计本空也。言计著缘起自性生妄想自性相者。如唯识云。第六第七心品。执我法者。是能计。依他起性。是所计。以是计心等所缘缘故。如依于绳。而起蛇想。其所缘缘。但是绳故。本无蛇故。故云。彼诸妄想。亦无真实也。余文可知。  大慧。法佛者。离心自性相。自觉圣所缘境界建立施作。（唐云。法性佛者。建立自证智所行。离心自性相。魏云。法佛说法者。离心相应体故。内证圣行境界故。是名法佛说法之相。） 疏曰。所证真如。名为法佛。以离能取所取相故。名为离心自性相。以无分别智体会真如故。名为自觉圣智所缘境界建立施作也。夫离心自性相者。唯识所谓真如无相可取。正智不取于相也。自觉圣智所缘境界建立施作者。唯识所谓。虽有见分。而无分别。虽无相分。而可说此带如相起。不离如故。不变而缘也。以根本正智亲证真如。则自分证法佛。乃名得闻法佛所说法耳。  大慧。化佛者。说施戒忍精进禅定及心智慧。离阴界入解脱。识相分别。观察建立。超外道见。无色见。（唐云。化佛说施戒忍进禅定智慧。蕴处界法。及诸解脱诸识行相。建立差别。越外道见。超无色行。） 疏曰。对治六蔽。说事六度。即道谛也。说阴界入。即苦谛也。说离解脱。即灭谛也。识相分别。观察建立。即集谛也。又即十二因缘流转还灭门也。总依生灭四谛。说三乘法。仅超外道及无色见。出分段生死而已。二兼辨三佛法相竟。 　　三结劝修学除灭
             大慧。又法佛者。离攀缘。攀缘离。一切所作根量相灭。（魏云。法佛说法者。离攀缘故。离能观所观故。离所作根量相故。唐云。法性佛。非所攀缘。一切所缘。一切所作根量等相。悉皆远离。）非诸凡夫、声闻、缘觉、外道。计著我相所著境界。（唐云。非凡夫二乘及诸外道执著我相所取境界。魏云。非诸凡夫声闻缘觉外道境界故。以诸外道。执著虚妄我相故。）自觉圣究竟差别相建立。是故大慧。自觉圣究竟差别相。当勤修学。自心现见。应当除灭。 疏曰。上文分辨三佛说法之相。正欲令人荐取法身本性。故结叹非诸凡外二乘境也。凡外具有我法二执。二乘虽断我执。尚有法执。不达心外无法。安能证会自觉圣境界哉。欲证自觉圣智。须净自心现流。欲净自心现流。须修自觉圣趣。前文所谓唯心直进。即是修学除灭总诀。愿诸同志。相与勉之。言自觉圣究竟差别相者。一与凡外二乘。究竟不同。二于真如究竟性中。尚有十地断障所显差别。犹金刚经。所谓以无为法。而有差别也。二明净除顿渐竟。 楞伽阿跋多罗宝经卷第一义疏中
           
           楞伽阿跋多罗宝经卷第一义疏下  　　前来第三圣智事分别自性门。二正说八段中。二明净除顿渐竟。
            　　三辨声闻通相。二初标。二释。
            　　今初
             复次大慧。有二种声闻乘通分别相。（二并云。声闻乘有二种差别相。）谓得自觉圣差别相。（魏云。谓于内身证得圣相故。唐云。所谓自证圣智殊胜相。）及性妄想自性计著相。（魏云。执著虚妄相分别有物故。唐云。分别执著自性相。） 疏曰。通分别相者。谓此二种。虽则通名声闻。而相各差别。凡学菩萨道者。皆应善分别知也。 　　二释二。初释自觉圣相。二释性妄想相。
            　　初又二。初正释相。二明差别。
             云何得自觉圣差别相声闻。谓无常苦空无我境界。（唐云。谓明见苦空无常无我诸谛境界。）真谛离欲寂灭。（唐云。离欲寂灭故。） 息阴界入自共相。外不坏相。如实知。（唐云。于阴界处。若自若共。外不坏相如实了知故。） 心得寂止。（唐云。心住一境。）心寂止已。禅定解脱三昧道果。正受解脱。（唐云。住一境已。获禅解脱三昧道果而得出离。）不离习气不思议变易死。得自觉圣乐住声闻。（唐云。住自证圣智境界乐。未离习气及不思议变易死。）是名得自觉圣差别相声闻。（唐云。是名声闻乘自证圣智境界相。） 疏曰。言自觉圣差别相者。意显声闻但证生空圣智。不证法空圣智。故与大乘有差别也。五阴十八界十二入。各有当体差别法相。名为自相。同是无常苦空无我之相。名为共相。外不坏相者。体法明空。不同藏教析坏相也。禅者。根本四禅。定者。空等四定。解脱者。谓八解脱。三昧者。空无相无愿三三昧也。道者。出世无漏道。果者。见地薄地离欲已办诸果证也。正受解脱者。不受三界诸受而得出离也。习气者。异熟识中诸法种子。乃变易生死之因也。不思议变易死者。界外微细生住灭相。所谓真常流注。乃习气所感之果也。自觉圣乐者。证得生空所显真如。如实自知。我生已尽。梵行已立。所作已办。不受后有。离三界苦。得出世乐。取证于空。而自休息。故云住也。 　　二明差别
             大慧。得自觉圣差别乐住菩萨摩诃萨。非灭门乐。正受乐。顾愍众生及本愿。不作证。（唐云。菩萨虽亦得此圣智境界。以怜愍众生故。本愿所持故。不证寂灭门及三昧乐。）大慧。是名声闻得自觉圣差别相乐。菩萨摩诃萨。于彼得自觉圣差别相乐。不应修学。（唐云。诸菩萨于此自证圣智乐中。不应修学。） 疏曰。通教菩萨。与二乘人。同观于空。别教菩萨。历别三观。亦先观空。故皆得此自觉圣乐。暂自安住。而由顾悯众生。及本四弘誓愿力故。不于灭门乐三昧乐而作证也。结云。不应修学者。应修圆妙一心三观。不应偏修此空观也。初释自觉圣相竟。 　　二释性妄想相二。初正释相。二劝知舍。
            　　今初
             大慧。云何性妄想自性计著相声闻。所谓大种青、黄、赤、白。坚、湿、暖、动。非作生。（唐云。知坚湿暖动青黄赤白如是等法。非作者生。）自相共相。先胜善说。见已。于彼起自性妄想。（唐云。然依教理。见自共相。分别执著。是名声闻乘分别执著相。） 疏曰。大种。即地水火风四大之种类也。外道计此四大。或从时生。或从方生。或从自在天生。或从冥谛生。或从极微生。或从神我生。或从大有句生。或从自然生。此则阿含经中。已曾广破彼所习闻。故云非作生也。然佛于阿含中。为破凡外我执。故说士夫六界。谓此身中坚相为地。湿相为水。暖相为火。动相为风。无窒碍相为空。妄分别相为识。于中实无我及我所。而彼愚法声闻。随语生解。便谓实有地水火风。以坚湿暖动而为自相。以无常苦无我不净而为共相。不知心外实无四大自性。四大秪是识所变相也。 　　二劝知舍
             菩萨摩诃萨。于彼应知应舍。随入法无我相。灭人无我相见。渐次诸地相续建立。是名诸声闻性妄想自性计著相。（唐云。菩萨于此法中。应知应舍。离人无我见。入法无我相。渐住诸地。） 疏曰。应知者。须善他宗。知彼执著差别相也。应舍者。须善自宗。用真能破。破彼执也。入法无我相者。知一切法。皆唯心现。无自性也。灭人无我相见者。破彼法有我无之计著也。渐次诸地相续建立者。由破分别法执。建立初地真见道位。由破俱生法执。建立十地诸修习位。乃至法执种子永不生巳。建立究竟妙觉位也。菩萨于此自性计著。云何知。云何舍耶。夫外道或计四大从作者生。如前所列。或计四大以为能生。一切诸法皆其所生。阿含经中亦已破斥。皆不更述。今明声闻计著相者。自有二种。一计地水火风四大为能成。色、香、味、触四微为所成。谓地有坚性。是故目得之而为色。鼻得之而为香。舌得之而为味。身得之而为触。水有湿性。故成色味触三微。火有暖性。故成色触二微。风有动性。故成触微。此则四大为实。四微为假也。一计四微为能成。四大为所成。谓地大由色香味触四微所成。所以坚碍。水大由色味触三微所成。所以流润。火大由色触二微所成。所以寄于草木。风大唯一触微所成。所以并无形质。此则四微为实。四大为假也。知此三种计著相已。方可破舍。初破四大为实有者。地坚若是实有。不应遇风可散。遇水可杂。又金石最坚。若是实有。不应遇火可镕可烬。水湿若是实有。不应遇土留滞。遇火干竭。火暖若是实有。不应遇水可灭。风动若是实有。不应遇塞可障。次破四微为实有者。色微若非眼识所变。自实有者。应非眼识所缘。设许眼识虽不变色。能缘色者。耳鼻等识亦不变色。何不缘色。又眼识不变色。而能缘色。不变声等。何不能缘声等。香、味、触三。例此广破。故知四大四微。皆非心外实有法也。而诸经论。或称为能所八法者。正显离能无所。离所无能。能所并是假施设有。并非实法故也。然约本质起相分义。则假说四大为能。四微为所。若约现行熏种子义。则假说四微为能。四大为所。实皆八识之所变现。能本非能。所亦非所。是名法无我相也。三辨声闻通相竟。 　　四简常不思议二。初疑问。二答释。
            　　今初
             尔时大慧菩萨摩诃萨白佛言。世尊。世尊所说常不思议自觉圣趣境界。及第一义境界。世尊。非诸外道所说常不思议因缘耶。（魏云。外道亦说常不可思议因果。此义云何。唐云。将无同诸外道所说常不思议作者耶。） 疏曰。佛未出时。外道或计神我是常。或计冥谛是常。或计自在天常。或计四大是常。或计极微是常。或计声性是常。或计虚空是常。皆谓是能作者。故常。故佛广说因缘生法以破斥之。今经乃说七种第一义。及说藏识海常住。又说自觉圣究竟境界等。恐其滥同外道。故问之也。 　　二答释三。初简异外道。二简异声闻。三正明不生。
            　　今初
             佛告大慧。非诸外道因缘得常不思议。（魏云。诸外道说常不可思议因果不成。唐云。非诸外道作者得常不思议。）所以者何。诸外道常不思议。不因自相成。（魏云。非因自相相应故。唐云。因自相不成。）若常不思议。不因自相成者。何因显现常不思议。（唐云。因自相不成。以何显示常不思议。）复次大慧。不思议若因自相成者。彼则应常。由作者因相故。常不思议不成。（唐云。外道所说常不思议。若因自相成。彼则有常。但以作者为因相故。常不思议不成。） 疏曰。外道不达唯心。见有诸法若生若灭。妄推神我冥谛等以为作者。云是常不思议。而此神我冥谛等。但是妄想戏论分别。实无自相可得。亦无因相可成。因及自相、皆悉不成。何由显示常不思议。故复纵云。假使因自相成。彼则应常。随即夺云。由以作者为因相故。常不思议不成。盖作者为相。则非常之自相。作者为因。则非常因也。  大慧。我第一义常不思议。第一义因相成。离性非性。（魏云。以离有无故。唐云。远离有无。）得自觉相。故有相。（唐云。自证圣智所行相。故有相。）第一义智因。故有因。（唐云。第一义智为其因。故有因。）离性非性故。譬如无作。（唐云。离有无故。非作者。）虚空涅槃灭尽故常。（唐云。如虚空涅槃。寂灭法故。常不思议。）如是大慧。不同外道常不思议论。（唐云。是故我说常不思议。不同外道有所诤论。）如是大慧。此常不思议。诸如来自觉圣智所得如是。（唐云。此常不思议。是诸如来自觉圣智所行真理。）故常不思议自觉圣智所得。应当修学。（唐云。是故菩萨。当勤修学。） 疏曰。第一义如来藏心。当体绝待。非别有因。故离性。亦非无因。故离非性。因此得成第一义相也。得自觉相故有相。不同外道之自相不成也。第一义智因故有因。不同外道之因相不成也。彼外道妄计神我冥谛等以为作者。倘别有一法以为神我等因。即成有性。倘别无一法以为神我等因。即成非性。设许有性。则神我等乃是所作应成无常。何名作者。何名为常。设许非性。则神我等体非有。何能有用。纵许是常。亦非作者。今如来所证不思议常。有相有因。离性非性。所以不同外道所计作者。譬如虚空涅槃灭尽。远离生住异灭诸有为相。非有非空。超诸诤论。乃是自觉圣智所得。非常无常。而名为常。故不可思议也。  复次大慧。外道常不思议。无常性异相因故。非自作因相力故常。（唐云。以无常异相因故常。非自相因力故常。）复次大慧。诸外道常不思议。于所作性非性无常。见已。思量计常。（唐云。外道常不思议。以见所作法有已还无。无常已。比知是常。） 疏曰。此更申明外道所计神我冥谛等法。彼实未尝亲见。但因见所作无常。妄想思量能作者必应常耳。是用无常异相。而为常不思议因也。  大慧。我亦以如是因缘所作者。性非性无常见已。自觉圣境界。说彼常无因。（唐云。我亦见所作法有已还无。无常已。不因此说为常。） 疏曰。此正显示佛所自证常不思议。不同外道。但因无常而比知也。谓我了知正因缘所生诸法。初生即灭。性皆非性。所谓因缘和合。虚妄有生。其生也无来处。因缘别离。虚妄名灭。其灭也无去处。譬如梦境空花。心外无法。乃证自觉圣智境界。岂因所作无常。妄计能作是常哉。彼因于无常。比知计常。则常乃无因矣。  大慧。若复诸外道因相。成常不思议因。自相性非性。同于兔角。（唐云。外道以如是因相。成常不思议因。此相非有。同于兔角。）此常不思议。但言说妄想。诸外道辈。有如是过。所以者何。谓但言说妄想。同于兔角。自因相非分。（唐云。故常不思议。唯是分别。但有言说。何故。彼因同于兔角。无自相因故。） 疏曰。此正譬显外道说常。无自因相也。夫因所作无常。妄计能作是常。何异见牛角可析是无常。计兔角不可析是常耶。以所作诸法无常。乃举世之所同见。譬如牛角。而能作之神我冥谛等是常。乃举世之所不见。譬如兔角故也。  大慧。我常不思议。因自觉得相故。离所作性非性故常。（唐云。以自证为因相。）非外性非性无常。思量计常。（唐云。不以外法有已还无无常为因。）大慧。若复外性非性无常。思量计常不思议常而彼不知常不思议。自因之相。去得自觉圣智境界相远。彼不应说。（唐云。外道反此。曾不能知常不思议。自因之相。而恒在于自证圣智所行相外。此不应说。） 疏曰。此结示如来所证常不思议。正与外道相反也。如来了知心外无法。本无能作所作。所以因缘和合。虚妄名生。而非有生。因缘别离。虚妄名灭。而无可灭。非有生。故离性。无可灭。故离非性。乃能证得不生不灭。常住佛性。非谓心外有法。见其生已还灭。比量计度。更有一法不生不灭也。外道则妄计心外有所生法。相是无常。遂更妄计心外有能生法。必应是常。颠倒昏迷。莫此为甚。可云常不思议乎哉。初简异外道竟。 　　二简异声闻
             复次大慧。诸声闻畏生死妄想苦而求涅槃。不知生死涅槃差别一切性。妄想非性。（魏云。不知世间涅槃无差别故。唐云。不知生死涅槃差别之相。一切皆是妄分别有。无所有故。）未来诸根境界休息。作涅槃想。（唐云。妄计未来诸根境灭。以为涅槃。）非自觉圣智趣藏识转。（唐云。不知证自智境界。转所依藏识为大涅槃。）是故凡愚说有三乘。（唐云。彼愚痴人说有三乘。）说心量趣无所有。（魏云。而不能知惟心相灭。得寂静法。唐云。不说惟心无有境界。）是故大慧。彼不知过去未来现在诸如来自心现境界。（唐云。彼人不知去来现在诸佛所说自心境界。）计著外心现境界。生死轮常转。（唐云。取心外境。常于生死。轮转不绝。） 疏曰。声闻禀佛权教。知一切法。皆从正因缘生。不计冥谛自在等以为作者。亦不于根境中计我我所。而不知诸法无性。故于无性之生死。则畏之。于无性之涅槃。则求之。由此一畏一求。不造招后有业。但祈分段根境不生。以为灭度。殊不知现前一念如来藏心。当体绝待。生死涅槃。皆如梦境。心外更无一法可得。苟虚妄法执不破。纵出同居三界。而第八识未转所依。恒为变易生死之所漂溺。不证如来自觉圣智境界也。 　　三正明不生
             复次大慧。一切法不生。是过去未来现在诸如来所说。所以者何。谓自心现性非性。离有非有生故。（唐云。何以故。自心所见非有性故。离有无生故。）大慧。一切性不生。一切法如兔马等角。是愚痴凡夫不实妄想自性妄想故。（唐云。如兔马等角。凡愚妄取。）大慧。一切法不生。自觉圣智趣境界者。一切性自性相不生。非彼愚夫妄想二境界。（唐云。唯自证圣智所行之处。非诸愚夫二分别境。）自性身财建立趣自性相。大慧藏识摄所摄相转。（魏云。是阿耶识。身资生器世间去来自体相故。见能取可取转故。唐云。大慧。身及资生器世间等。一切皆是藏识影像。所取能取二种相现。）愚夫堕生住灭二见希望一切性生。有非有妄想生。非圣贤也。大慧。于彼应当修学。（唐云。彼诸愚夫。堕生住灭二见中故。于中妄起有无分别。大慧。汝于此义。当勤修学。） 疏曰。外道不知心外无法。法本不生。故计所生无常。待之转计能生是常。前已破竟。今乃正明一切诸法。者唯心现。如梦境空花。有即非有。不从邪因。有种而生。亦不从自然。无种而生。故不生也。然所谓不生者。非同凡愚所计。如兔马角之不生也。以自觉圣智趣境界。知一切性自性相不生。所谓诸法不自生。亦不从他生。不共不无因。是故知无生。岂彼愚夫妄想二境界。有生有不生哉。只今自已根身。资生财物。器界建立。若去若来趣自体相。皆是阿耶识所变相分。似有能摄所摄转现。大似翳目所空花。生即非生。灭即非灭。能即非能。所即非所。而愚夫不了。堕在生住灭二见中故。自生妄想。分别有无。非圣贤也。四简常不思议竟。 　　五明种性差别三。初标名。二释相。三会通。
            　　今初
             复次大慧。有五无间种性。（魏云。我说五种乘性证法。唐云。有五种种性。）云何为五。谓声闻乘无间种性。（魏云。声闻乘性证法。唐云。声闻乘种性。）缘觉乘无间种性。（魏云。辟支佛乘性证法。唐云。缘觉乘种性。）如来乘无间种性。（魏云。如来乘性证法。唐云。如来乘种性。）不定种性。（唐同。魏云。不定乘性证法。）各别种性。（魏云。无性证法。唐云。无种性。） 疏曰。此约无始染净熏习力故。于一如来藏心无差别性之中。妄有五性差别也。言无间者。即魏所称证法。谓成就此种性已。无间必得证此乘法。不为他法之所间隔间杂也。  　　二释相五。初释声闻乘性。二释各别种性。三释缘觉乘性。四释如来乘性。五释不定性。
            　　今初
             云何知声闻乘无间种性。若闻说得阴界入自共相断知时。（唐云。若闻说于蕴界处自相共相若知若证。）举身毛孔熙怡欣说。及乐修相智。（唐云。举身毛竖。心乐修习。）不修缘起发悟之相。（唐云。于缘起相。不乐观察。）是名声闻乘无间种性。声闻无间见。（唐云。彼于自乘见所证已。）第八地起烦恼断。习烦恼不断。（魏云。谓初地中乃至五地六地离诸烦恼。同已所离故。熏习无明烦恼故。唐云。于五六地断烦恼结。不断烦恼习。）不度不思议变易死。度分段死。正师子吼。我生已尽。梵行已立。（二译皆更有所作已辨句。）不受后有。如实知修习人无我。乃至得般涅槃觉。（魏云。如是等得入人无我。乃至生心。以为得涅槃故。唐云。修习人无我。乃至生于得涅槃觉。） 疏曰。乐修相智者。谓观阴界入自相共相。是实有苦谛。见思烦恼及所起善恶不动诸有漏业。是实有集谛。因果俱灭。乃得会真。是实有灭谛。灭苦之道。须戒定慧。更无异道。是实有道谛。信四谛已。修四念处。观身不净。观受是苦。观心无常。观法无我。故云修相智也。不修缘起发悟之相者。若观十二因缘流转还灭之相。则能悟入缘起无生。今根钝故不能修也。然统论四谛。则有生灭无生无量无作四解不同。统论缘起。亦有思议不思议生灭不生灭四句料简。今且以四谛相智。摄属声闻。缘起发悟。摄属缘觉。当知藏教虽有三乘。同名声闻。通教虽有三乘。同名缘觉。具如他经所明九乘也。第八地起烦恼断等者。三译不同。各有旨趣。当为三释以会通之。今经之意。谓此声闻。证四向四果。亦得名第八地。若对通教第八辟支佛地。彼辟支地。断正使。兼侵习气。今此声闻。但断正使。不断习也。魏译之意。谓如华严及与地论。以菩萨十地寄位明相。谓初二三地。施戒禅定相同世间。四地以上。相同出世。四地道品慧。寄须陀洹。五地四谛慧。寄阿罗汉。六地缘起慧。寄同缘觉。七地无相慧。寄同菩萨。八地以上。无功用慧。方明一乘佛地。此则但是寄浅明深。非谓菩萨五地六地。果与罗汉辟支同也。今彼声闻。见己身所证断烦恼相。妄谓与六地同。此则不知佛法差别因缘。所以熏习无明烦恼。堕不思议变易死也。唐译意者。谓彼于自乘。先断分别烦恼。见所证已。次于第五薄地。六离欲地。方便修习。断俱生烦恼结。乃证阿罗汉果。同已办地。而不断烦恼习。犹住不思议死也。正师子吼者。已得证四谛之圣智。故于三界无畏。如师子也。我生已尽者。苦谛智也。梵行已立者。道谛智也。所作已办者。灭谛智也。不受后有者。集谛智也。修习人无我者。声闻因也。得般涅槃觉者。声闻果也。 　　二释各别种性二。初叙计。二结斥。
            　　今初
             大慧。各别无间者。我人众生寿命长养士夫。彼诸众生作如是觉。求般涅槃。（魏云。复有余外道。求证涅槃。而作是言。觉知我人众生寿命作者受者丈夫。以为涅槃。唐云。复有众生。求证涅槃。言能觉知我人众生养者取者。此是涅槃。）复有异外道说。悉由作者。见一切性已。言此是般涅槃。（魏云。复有余外道。见一切诸法。依因而有。生涅槃心故。唐云。复有说言见一切法因作者有。此是涅槃。） 疏曰。此明凡外我法二执。于非涅槃法中妄计涅槃也。然标名中。列在第五。今第二先释之者。一正是藏教所对治故。二欲与三藏同弹斥故。文有二段。初即我执。具有十六知见。此经略列其六。魏加作者受者。唐加取者。广如大般若经所列。究竟不过一我执耳。夫佛法中。以破除虚妄我执。为最初入道要门。是故古来宗匠接人。或云。将心来与汝安。或云。谁与你拖者死尸来。或云。不思善不思恶时。阿那个是你本来面目。或云。念佛的是谁。或云。生从何来。死从何去。或云。万法归一。一归何处。或云。父母未生前。如何是本来面目。或云。死了烧了时如何。或云。正睡著无梦无想时。主人公在甚么处。凡此皆所以夺破我执。欲令顿悟生空法空故也。而后世乘言滞句之流。反欲寻得一物。以为是心。是本来面目。是能念的。乃至是主人公。岂不堕外道我执耶。次即法执。谓一切法。悉由作者。或冥谛作。或神我作。或虚空作。或四大作。或极微作。或自在天作。或云时作。或云方作。或云声作。所作无常。有生有灭。能作是常。不生不灭。名为涅槃。如近世天主邪教。计有天主无始无终。能生万物。若奉天主。则能生天永受天乐。亦其类也。 　　二结斥又二。初正斥外道。二兼斥声闻。
            　　今初
             作如是觉。法无我见非分。彼无解脱。（魏云。彼诸外道无涅槃解脱。以不见法无我故。唐云。彼无解脱。以未能见法无我故。） 疏曰。外道并不见人无我。而但斥云不见法无我者。以彼发求证涅槃之心。或时遇佛。亦得引入三藏析法拙度故也。然此凡外我法二执不断。则声闻所证。解脱。彼亦非分矣。又据二译。则第五各别种性。名无种性。自于一阐提中释之。今文仍是释声闻乘。所谓附佛法之外道耳。 　　二兼斥声闻
             大慧。此诸声闻乘无间外道种性。不出出觉。为转彼恶见故。应当修学。（魏云。是名声闻乘外道性。于非离处而生离想。汝应转此邪见。修行如实行故。唐云。此是声闻乘及外道种性。于未出中。生出离想。应勤修学。舍此恶见。） 疏曰。外道不出分段生死。声闻不出变易生死。皆自妄作出生死觉。菩萨所应转舍也。二释各别种性竟。 　　三释缘觉乘性
             大慧。缘觉乘无间种性者。若闻说各别缘无间。（魏云。谓闻说缘觉证法。唐云。谓若闻说缘觉乘法。）举身毛竖。悲泣流泪。不相近缘。（魏云。不乐愦闹故。唐云。离愦闹缘。）所有不著。（魏云。观察诸因缘法故。不著诸因缘法故。唐云。无所染著。）种种自身。种种神通。若离若合。种种变化。闻说是时。其心随入。（魏云。闻说自身种种神通。若离若合种种变化。其心随入故。唐云。有时闻说现种种身。或聚或散。神通变化。其心信受。无所违逆。）若知彼缘觉乘无间种性已。随顺为说缘觉之乘。是名缘觉乘无间种性相。 疏曰。十二缘生。此有故彼有。其相各别。而皆无间。若能远离愦闹。观察有为生灭过恶而不取著。则知诸法从缘无性。能起神通离合变化。意指通教体法观门。故于彼乘种性。随顺为其说法。可以破外道声闻法执。可以转接入别圆也。 　　四释如来乘性
             大慧。彼如来乘无间种性有四种。（唐云。如来乘种性所证法有三种。）谓自性法无间种性。（魏云。一者证实法性。）离自性法无间种性。（魏云。二者离实法证性。唐云。所谓自性无自性法。）得自觉圣无间种性。（魏云。三者自身内证圣智性。唐云。内身自证圣智法。）外刹殊胜无间种性。（魏云。四者外诸国土胜妙庄严证法性。唐云。外诸佛刹广大法。）大慧。若闻此四事一一说时。及说自心现身财建立不思议境界时。心不惊怖者。是名如来乘无间种性相。（魏云。若闻说此一一法时。但阿耶心。见外身所依资生器世间不可思议境界。不惊不怖不畏者。当知是证如来乘性人。是名如来乘性证法人相。唐云。若有闻说此一一法。及自心所现身财建立阿赖耶识不思议境。不惊不怖不畏。当知是如来乘性。） 疏曰。自性法无间种性者。谓随缘不变。一切诸法皆是佛法。一切众生本来成佛之理也。离自性法无间种性者。谓不变随缘。如来藏心。不守自性。举体而为百界千如诸法。然此诸法。皆即实相。十二类生。皆如来种也。此二并指性德法身。故唐译合为一也。得自觉圣无间种性者。一心三智。照此非权非实而权而实之境。般若德也。外刹殊胜无间种性者。佛以妙明不灭不生合如来藏。而如来藏唯妙觉明圆照法界。是故于中一为无量。无量为一。小中现大。大中现小。于一毛端。现宝王刹。坐微尘里。转大法轮。解脱德也。闻此三德。不惊怖畏。及闻根身资具器界不思议境。皆自心识所现。亦不惊怖畏者。则知心佛众生三无差别。故为如来乘种性也。 　　五释不定性
             大慧。不定种性者谓说彼三种时。随说而入。随彼而成。（魏云。若人闻说此三种法。于一一中有所乐者。随顺为说。唐云。谓闻说彼三种法时。随生信解。而顺修学。） 疏曰。三种法。即声闻乘法缘觉乘法。如来乘法也。夫声闻无间种性。止喜闻声闻法。不乐缘觉及如来法。缘觉无间种性。止喜闻缘觉法。于声闻法必所不屑。于如来法必未能信。如来乘无间种性。于不思议境不惊怖畏。必不志求二乘之法。今云随闻随生信解。故知非彼三无间种。但名为不定也。然声闻法。堪拟藏教。缘觉法。堪拟通教。如来法。堪拟圆教。则此不定种性。堪拟通入别。通入圆。及别教也。他经明九乘中有菩萨声闻。菩萨缘觉。菩萨菩萨。智者大师判为别教。亦同此意。二释相竟。 　　三会通又二。初会三乘。二会阐提。
            　　初中二。初长文。二偈颂。
            　　初又二。初为实施权。二开权显实。
            　　今初
             大慧。此是初治地者。谓种性建立。为超入无所有地故。作是建立。（魏云。说三乘者。为发起修行地故。说诸性差别。非究竟地。为欲建立毕竟能取寂静之地故。唐云。为初治地人而说种性。欲令其入无影像地作此建立。） 疏曰。初治地人。未证真实平等法性。故为建立种性差别。令其耻小慕大。舍权趣实。正欲令其超入无所有地而施三权。不可执权而昧实也。 　　二开权显实
             彼自觉藏者。自烦恼习净。见法无我。得三昧乐住声闻。当得如来最胜之身。（魏云。彼三种人。离烦恼障重习。得清净故。见法无我。得三昧乐行故。声闻缘觉毕竟证得如来法身故。唐云。彼住三昧乐声闻。若能证知自所依识。见法无我。净烦恼习。毕竟当得如来之身。） 疏曰。自觉藏者。以自觉圣智。证知藏识不思议境界也。声闻尚得佛身。况缘觉及不定性乎。故魏译云彼三种人也。问。开权显实。功在法华。此经乃方等摄。何得有此开显。答。钝根声闻。须至法华开显。此经自为菩萨广说大乘法要。岂容拘拘于别五时之一途。欲使如来说法不自在耶。初长文竟。 　　二偈颂
             尔时世尊。欲重宣此义。而说偈言。须陀槃那果。往来及不还。逮得阿罗汉。是等心惑乱。（魏云。逆流修无漏。往来及不还。应供阿罗汉。是等心惑乱。唐云。预流一来果。不还阿罗汉。是等诸圣人。其心悉迷惑。）三乘与一乘。非乘我所说。（魏云。我说于三乘。一乘及非乘。唐云。我所立三乘。一乘及非乘。）愚夫少智慧。诸圣远离寂。（唐云。为愚夫少智。乐寂诸圣说。）第一义法门。远离于二教。（唐作二取。）住于无所有。（唐作无境界）何建立三乘。（魏云。建立于三乘。为住寂静处。）诸禅无量等。无色三摩提。受想悉寂灭。（魏云。无想定灭尽。唐云。乃至灭受想。）亦无有心量。（魏云。亦皆心中无。唐云。唯心不可得。） 疏曰。须陀槃那。亦云须陀洹。此翻逆流谓修无漏。逆生死流。又翻预流入流。谓初预入法性流也。三乘非乘者。权即实故。为乐寂诸圣说也。一乘非乘者。实即权故。为愚夫少智说也。第一义者。非权非实。心外无境。何有三乘。三乘尚自非有。况四禅四无量四无色定。及无想定灭尽定等。岂有心外之实法哉。初会三乘竟。 　　二会阐提二。初正明二种阐提。二问答会通。
            　　初又二。初总标。二别释。
            　　今初
             大慧。彼一阐提。非一阐提。世间解脱谁转。大慧。一阐提有二种。一者舍一切善根。及于无始众生发愿。（魏云。何者无性乘。谓一阐提。大慧。一阐提者。无涅槃性。何以故。于解脱中不生信心。不入涅槃。大慧。一阐提者有二种。何等为二。一者焚烧一切善根。二有怜悯一切众生作尽一切众生界愿。唐云。此中一阐提。何故于解脱中不生欲乐。以舍一切善根故。为无始众生起愿故。） 疏曰。若据魏译。则前文所明二种外道。乃是声闻乘不得意人。今方正释无种性人。若据今经。前已标释各别种性。今正会通一阐提人。必有菩萨阐提以化度之。还能成佛。不同权说阐提无佛性也。故云。彼断善根阐提。设非发大愿之阐提。则世间何由转而为解脱哉。余对二译可知。
           
            　　二别释二。初释舍善根。二释发大愿。
            　　今初
             云何舍一切善根。谓谤菩萨藏。及作恶言。此非随顺修多罗毗尼解脱之说。舍一切善根故。不般涅槃。 疏曰。世间恶人。虽具十恶五逆。若不谤法。则善根犹未断尽。堪修取相无生二忏。不名为一阐提。今谤菩萨藏。则一切出世善根悉断。纵不具足五逆十恶。兼有世间微善。亦必常在生死。不能入涅槃也。 　　二释发大愿
             二者菩萨本自愿方便故。非不般涅槃。一切众生。而般涅槃。大慧。彼般涅槃。是名不般涅槃法相。此亦到一阐提趣。（魏云。怜愍众生。作尽众生界愿者。是为菩萨。大慧。菩萨方便作愿。若诸众生不入涅槃者。我亦不入涅槃。是故菩萨摩诃萨不入涅槃。是名二种一阐提。无涅槃性。以是义故。决定取一阐提行。唐云。云何为无始众生起愿。谓诸菩萨以本愿方便。愿一切众生悉入涅槃。若一众生未涅槃者。我终不入。此亦住一阐提趣。此是无涅槃种性相。） 疏曰。众生度尽。方入涅槃。以众生界不可尽故。永不自入涅槃。是故名为菩萨阐提也。初正明二种阐提竟。 　　二问答会通二。初问。二答。
            　　今初
             大慧白佛言。世尊。此中云何毕竟不般涅槃。（魏云。此二种一阐提。何等一阐提。常不入涅槃。）
           
            　　二答
             佛告大慧。菩萨一阐提者。知一切法本来般涅槃已。毕竟不般涅槃。（魏云。菩萨一阐提。常不入涅槃。何以故。以能善知一切诸法本来涅槃。是故不入涅槃。）而非舍一切善根一阐提也。大慧。舍一切善根一阐提者。复以如来神力故。或时善根生。（魏云。彼舍一切善根阐提。若值诸佛善知识等发菩提心。生诸善根。便证涅槃。）所以者何。谓如来不舍一切众生故。以是故菩萨一阐提不般涅槃。） 疏曰。诸法从本来。常自寂灭相。如空本无花。不俟更灭。故菩萨阐提。毕竟不复入涅槃也。断善根阐提。但断修善。而性善不断。故不觉不知。受佛菩萨善知识等之所熏发。还生善根。证涅槃性也。然此五性差别。若据瑜伽唯识等论。则决定是有。若据法王等经。则决定是无。若得今经及圆觉意。则无不碍有。有不碍无。何以言之。如来藏心。生佛平等。本无差别。而无始熏习。万有不齐。所以现见诸机不同。安得一向执无。此瑜伽唯识所以明其有也。众生种性虽各不同。而法性平等。诸佛大愿。亦复平等。所以毕竟终令成佛安得一向执有。此法王等经所以明其无也。为实施权。故无不碍有。开权显实。故有不碍无。约无始本有种子。则一心必具十界。安得不具佛界种子。约无始新熏种子。则随缘生长不同。安得不分五性差别。如一地所生。必有三草二木。则无差别不碍差别。如三草二木。毕竟还归于地。则有差别不碍无差。此一代时教之胳。法华三昧之旨归也。五明种性差别竟。 　　六明三自性相三。初标。二释。三结。
            　　今初
             复次大慧。菩萨摩诃萨。当善三自性。（魏云。三法自体相。唐云。三自性相。）云何三自性。谓妄想自性。（魏云。虚妄分别名字相。唐云。妄计自性。）缘起自性。（魏云。因缘法体自相相。）成自性。（魏云。第一义谛法体相。唐云。圆成自性。） 疏曰。妄想自性。唯识名计所执性。大乘止观。名分别性。周计度。故名计。即是虚妄我法二执。譬如于绳计蛇。于杌计鬼。毫无实境也。缘起自性。唯识名依他起性。谓心心所体。及相见分。并依众缘而得起故。成自性。唯识名圆成实性。大乘止观。名真实性。二空所显。圆满成就。诸法实性。故名圆成实也。 　　二释为三。初释妄想自性。二释缘起自性。三释成自性。
            　　今初
             大慧。妄想自性。从相生。大慧白佛言。世尊。云何妄想自性从相生。佛告大慧。缘起自性事相相。行显现事相相。计著有二种妄想自性。如来应供等正觉之所建立。（唐云。谓彼依缘起事相种类显现。生计著故。大慧。彼计著事相。有二种妄计性生。是诸如来之所演说。）谓名相计著相。及事相计著相。名相计著相者。谓内外法计著。（唐云。谓计著内外法。）事相计著相者。谓即彼如是内外自共相计著。（唐云。谓即彼内外法中计著自共相。）是名二种妄想自性相。 疏曰。妄想自性从相生者。谓从缘起相而起妄想分别。如从绳杌。起蛇鬼妄分别也。缘起自性事相相者。指五法中之名也。行显现事相相者。指五法中之相也。计著于名。妄想分别内外诸法。是名相计著相也。计著于相。妄想分别内外法中自共相等。是事相计著相也。故唯识云。次所计。自性云何。摄大乘说。是依他起计心等所缘缘故。此之谓也。 　　二释缘起自性
             若依若缘生。是名缘起。（唐云。从所依所缘起。是缘起性。） 疏曰。一切色心诸法。皆是仗因托缘而生。故名缘起。言所依者。第八现行。为根本依。第七现行。为染净依。第六现行。为分别依。第八所藏种子。为种子依。前五识。以五净色根为不共亲依。第六。以第七为不共亲依第七第八。更互为依。诸心所法。各依心王而得同起。故名依也。言所缘者。第八以三类性境为所缘。第七以第八见分为所缘。第六以一切诸法为所缘。前五以现在五尘为所缘。心所所缘。同于心王。故名缘也。又诸色法。各依种子为所依因。各以心心所之见分为增上缘。故云若依若缘生也。 　　三释成自性
             云何成自性。谓离名相事相妄想。圣智所得。及自觉圣智趣所行境界。是名成自性如来藏心。（魏云。谓诸佛如来离名字相境界相事相相。圣智修行境界行处。是名第一义谛相。诸佛如来藏心。唐云。谓离名相事相一切分别。自证圣智所行真如。此是圆成自性如来藏心。） 疏曰。若离名相事相二种妄想。即名正智。正智所证真如理性。本来不动。名为如如。理外无智。智外无理。理智不二。即如来藏心也。二释竟。 　　三结
             尔时世尊。欲重宣此义。而说偈言。名相觉想。（二作分别。）自性二相。正智如如。是则成相。 疏曰。此以五法摄三性也。谓一名。二相。三觉想。即是妄想缘起二种自性之相。四正智。五如如。即是成自性相也。然此三性五法。诸圣教说相摄不定。具如唯识广明。今以名相为所妄想。觉想为能妄想。同是妄想自性。依于觉想而有名相。缘于名相而有觉想。同是缘起自性。正智如如。无颠倒故。名为成自性也。  大慧。是名观察五法。（三）自性相经。自觉圣智趣所行境界。汝等诸菩萨摩诃萨。应当修学。 疏曰。正智如如。是成自性。可称自觉圣智趣所行境界。名相觉想。乃妄想、缘起、自性。何得是自觉圣智趣所行耶。当知此有二义。一者正智如如体外。别无名相及觉想故。能了名相觉想无性。即是正智及如如故。二者众生没于名相觉想。所以不达正智如如。圣人证正智如如。即能善知众生名相觉想种种差别稠林。应病与药。令得破除故。所谓了俗由证真。故说为后得也。六明三自性相竟。 　　七明二无我相二。初标。二释。
            　　今初
             复次大慧。菩萨摩诃萨。善观二种无我相。云何二种无我相。谓人无我。及法无我。（魏云。人无我智。法无我智。唐云。人无我相。法无我相） 疏曰。二无我。亦名二空。谓人空。法空也。人者。假名众生也。无我者。假名众生无实主宰体性也。法者。蕴、处、界、等色心、诸法也。无我者。色心诸法。亦无实主宰体性也。魏云智者。约能观言之也。唐云相者。约所观言之也。人执、唯局凡夫外道。法执、通于凡外及三乘人。 　　二释为二。初释人无我。二释法无我。
            　　今初
             云何人无我。谓离我、我所、（五）阴（十八）界（六）入聚。无知业爱生。（唐云。谓蕴、界、处。离我我所。无知爱业之所生起。）眼色等摄受计著生识。（唐云。眼等识生。取于色等。而生计著。）一切诸根、自心现器身藏。自妄想相、施设显示。（唐云。又自心所见身器世间。皆是藏心之所显现。）如河流。如种子。如灯（焰）。如（迅）风。如（浮）云。刹那展转坏。（唐云。刹那。相续。变坏不停。）躁动如猿猴。乐不净处如飞蝇。无厌足如风火。（唐云。如猛火。） 无始虚伪习气（为）因。如汲水轮。生死趣有轮。（唐云。诸有趣中。流转不息。如汲水轮。）种种身色。如幻术神咒、机发像起。（唐云。种种色身威仪进止。譬如死尸。咒力故行。亦如木人。因机运动。）善彼相知。（唐云。若能于此、善知其相。）是名人无我智。 疏曰。人无我观。一往与声闻同。而细研有异。声闻但观阴界入法。无我我所。无常苦空不净而已。不知皆是藏心所显现也。今先总观阴界入聚。从无知业爱生。离我我所。次别观眼等转识。从根尘摄受计著生。而此根尘依正。皆从藏心显现。是一切唯识。识不自在。无有主宰。无所摄属。非我我所也。又观此识。如河流种子等。刹那变坏不停。即是行阴无常。无主宰。不自在。无摄属。亦非我我所也。又观此识。躁动如猿猴。即是想阴无主宰。不自在。无摄属。亦非我我所也。又观此识。乐不净处如飞蝇。无厌足如风火。即是受阴无主宰。不自在。无摄属。亦非我我所也。又观生死有轮之中。种种色身。但如机发像动。即是色阴无主宰。不自在。无摄属。亦非我我所也。 　　二释法无我二。初明观。二显益。
            　　今初
             云何法无我智。谓觉阴界入妄想相自性。（唐云。谓知蕴、界、处、是妄计性。）如阴界入离我我所。阴界入积聚。因业爱绳缚。（唐云。唯共积聚爱业绳缚。）展转相缘生。无动摇。（唐云。互为缘起。无能作者。）诸法亦尔。离自共相。不实妄想相。妄想力。（唐云。蕴等亦尔。离自共相。虚妄分别种种相现。）是凡夫生。非圣贤也。（唐云。愚夫分别。非诸圣者。）心意识五法自性离故。（唐云。如是观察一切诸法。离心意意识五法自性。）大慧。菩萨摩诃萨。当善分别一切法无我。（唐云。是名菩萨摩诃萨法无我智。） 疏曰。阴界入等。名之为法。唯是妄想所现之相。故无我也。盖知其无我我所。又岂有自共相可得哉。但由凡夫不实妄想之力。似有种种自共相现耳。是故心意识八种。悉皆无性。不唯名相妄想三法本离。即正智如如二法、亦本离也。不唯妄想缘起二性本离。即成自性亦本离也。如因醉见屋转。说屋不转。屋本不名为不转也。如因捏见二月。说一月真。月本不名为一真也。如因狂怖失头。说头不失。头本不名为不失也。是故若达名相妄想本空。即是正智如如。若计正智如如是有。便成妄想名相。故云五法三自性皆空。八识二无我俱遣。空无可空。遣无可遣。乃名为离。乃名法无我智。 　　二显益
             善法无我菩萨摩诃萨。不久当得初地菩萨无所有观。地相观察。开觉欢喜。（唐云。得此智已。知无境界。了诸地相。即入初地。心生欢喜。）次第渐进。超九地相。得法云地。（唐更有云。诸有所作。皆悉已办。）于彼建立无量宝庄严大宝连华王像大宝宫殿。（唐云。住是地已。有大宝莲华王。众宝庄严。于其华上。有宝宫殿。状如莲华。）幻自性境界修习生。于彼而坐。（唐云。菩萨往修幻性法门之所成就。而坐其上。）同一像类诸最胜子眷属围绕。（唐云。同行佛子。前后围绕。）从一切佛刹来佛手灌顶。如转轮圣王太子灌顶。（唐云。一切佛刹所有如来。皆舒其手。如转轮王子灌顶之法而灌其顶。）超佛子地。到自觉圣智法趣。（唐云。获自证法。）当得如来自在法身。见法无我故。是名法无我相。汝等诸菩萨摩诃萨。应当修学。 疏曰。当得初地。别教菩萨见道位也。而云不久当得。又云渐进超九地相等。则是借别明圆。不同历别权行。定经尔所劫数也。大宝莲华王宫殿。具如华严所明。不同色究竟天带劣胜应而已。七明二无我相竟。 　　八破建立诽谤二。初问。二答。
            　　今初
             尔时大慧菩萨摩诃萨复白佛言。世尊。建立诽谤相唯愿说之。令我及诸菩萨摩诃萨。离建立诽谤二边恶见。疾得阿耨多罗三藐三菩提。觉已离常建立断诽谤见。不谤正法。（唐云。得菩提已。破建立常。诽谤断见。令于正法不生毁谤。） 　　二答二。初偈略答。二长文广答。
            　　今初
             尔时世尊。受大慧菩萨请已。而说偈言。建立及诽谤。无有彼心量。身受用建立。及心不能知。愚痴无智慧。建立及诽谤。（魏云。心中无断常。身资生住处。惟心愚无智。无物而见有。唐云。身资财所住。皆唯心影像。凡愚不能了。起建立诽谤。所起但是心。离心不可得。） 疏曰。此明不达唯心。故有建立常见。诽谤断见。而究竟常本非常。断亦非断。无彼常之与断。但是自心现量也。盖彼二见。不过依于现在之根身。及所受用之资财。所建立住处之器界。妄想计度为常为断。而不知身受用建立。一切唯心。由其愚痴无有智慧。乃成建立及诽谤耳。及心及字。应作唯字。  　　二长文广答三。初标四种建立及释诽谤。二重释四种建立。三结劝应离。
            　　今初
             尔时世尊。于此偈义复重显示。告大慧言。有四种非有有建立。云何为四。谓非有相建立。（魏云。建立非有相。唐云。无有相建立相。）非有见建立。（魏云。建立非正见相。唐云。无有见建立见。）非有因建立。（魏云。建立非有因相。唐云。无有因建立因。）非有性建立。（魏云。建立非有体相。唐云。无有性建立性。）是名四种建立。又诽谤者。谓于彼所立无所得。观察非分而起诽谤。（魏云。何者是谤相。大慧。观察邪见所建立法。不见实相。即谤诸法。言一切无。唐云。诽谤者。谓于诸恶见所建立法。求不可得。不善观察。遂生诽谤。）是名建立诽谤相。 疏曰。一切诸法。皆唯心现。心外无相。心外无见。心外无因。心外无性。而彼妄计有相有见有因有性。是谓建立。堕在常见。又于彼所建立。求不可得。遂谓一切都无是谓诽谤。堕在断见。殊不知心外之有。实非有也。唯心所现之若相若见若因若性。非断无也。 　　二重释四种建立
             复次大慧。云何非有相建立相。谓阴界入。非有自共相。而起计著。此如是。此不异。是名非有相建立相。此非有相建立妄想。无始虚伪过种种习气计著生。 疏曰。迷于自心现量。妄见有阴界入。譬如翳目所见空华。岂有自相共相可得。而妄计云。此自相如是。此共相不异但是无始虚伪习气所生耳。  大慧。非有见建立相者。若彼如是阴界入。我人众生寿命长养士夫见建立。是名非有见建立相。 疏曰。阴界入虚妄和合。假名为我为人为众生为寿命。乃至为士夫。即阴界入。求我等不可得。离阴界入。求我等亦不可得也。乃于此妄立十六知见。何异计绳为蛇疑杌为鬼哉。  大慧。非有因建立相者。谓初识无因生。后不实如幻。本不生。眼色明界念前生。生已实已。还坏是名非有因建立相。（魏云。谓初识不从因生。本不生。后时生。如幻本无。因物而有。因眼色明念故识生。生已还灭。是名建立非有因相。唐云。谓初识前无因不生。其初识本无。后眼色明念等为因。如幻生。生已有。有还灭。是名无有因建立因。） 疏曰。如来藏心不变随缘。是故众生无始以来。法尔有八种识。及诸心所体及相见。一切种子。能起现行。现行法尔复熏种子。互为因果。展转不绝。又第八识与诸种子。无始时来俱灭俱生。恒转如流。恒故非断。转故非常。念念望前。皆名为果。念念望后。皆名为因。因果宛然。二皆无性。由彼不知心性无始终义。妄谓最初识心。设无他因。则本不生。必以眼色明念等为因。识乃得生。生已虽是实有。有还灭坏。故后不实如幻。是谓非有他因。而妄建立因相也。盖彼计眼色明念为因生识。则不知种子生现行义。彼计生已还坏而名如幻。则不知现行熏种子义。不知种子现行皆是唯心。更计异因。所以妄谓前本不生。后还坏灭。中间生处。名为实有而不知心。性无前无后。三世一际。一切诸法。当体如幻。非待坏已。方名如幻也。  大慧。非有性建立相者。谓虚空灭。般涅槃。非作。计著性建立。（魏云。谓虚空灭。涅槃。无作无物。建立执著。唐云。谓于虚空。涅槃。非数灭。无作性。执著建立。）此离性非性。（魏云。彼三法离有无故。）一切法如兔马等角。如垂发现。离有非有。（魏云。一切诸法。如兔马驴驼角毛轮等故。离有无建立相故。唐云。一切诸法。离于有无犹如毛轮兔马等角。）是名非有性建立相。 疏曰。离诸障碍。故名虚空无为。不由择力。本性清净。或缘阙所显。故名为灭。即非择灭无为。唐译所谓非数灭也。由简择力。灭诸杂染。究竟证会。名般涅槃。即择灭无为也。此三无为。本皆非作。但依法性假施设有。而诸凡外及与愚小。计著无为是实有性。不知心外无法故离性。唯心施设故离非性也。且凡一切有为诸法。皆生于妄想戏论。本无实体。如兔马等角。但有名字。如眚翳眼。妄见空中有垂发毛轮。亦无实事。以无实故。离有。以有言说及妄现故。离于非有。夫有为诸法。尚自离有非有。则待有为所明无为。亦安得不离有非有哉。乃计此三是实有性。是名非有性建立相也。二重释四种建立竟。 　　三结劝应离
             建立及诽谤愚夫妄想。不善观察自心现量。非圣贤也。（唐云。皆是凡愚不了唯心而生分别。非诸圣者。）是故离建立诽谤恶见。应当修学。 疏曰。不了唯心。妄计心外有阴界入自相共相。是建立也。推求阴界入等自相共相不得实义。便拨唯心阴界入等一总都无。是诽谤也。妄计阴界入中实有我人或大或小或即或离。是建立也。推求我人等相实不可得。便拨圣凡因果十界假名一总都无。是诽谤也。不知心性无生无灭。谓识因于外法得生。是建立也。推求因相不得实义。便拨唯识十因四缘等法一总都无是诽谤也。妄计心外有三无为凝然不变。名为常法。是建立也。推求无为体性不可见闻。便拨圣智所证离戏论法一总都无是诽谤也。皆由不善观察自心现量故也。八破建立诽谤竟。已上第三圣智事分别自性门二正说竟。 　　三结益
             复次大慧。菩萨摩诃萨。善知心意意识五法自性二无我相趣究竟。为安众生故。作种种类像。如妄想自性处。依于缘起。（唐云。如依缘起。起妄计性。）譬如众色如意宝珠。普现一切诸佛刹土。一切如来大众集会。悉于其中听受佛法。所谓一切法如幻。如梦。光。（唐云。如影。）影。（唐云。如镜中像。）水月。（唐云。如水中月。）于一切法离生灭断常。及离声闻缘觉之法。（唐云。远离生灭及以断常。不住声闻辟支佛道。）得百千三昧。乃至百千亿那由他三昧。（唐云。闻已。成就无量亿那由他百千三昧。）得三昧已。游诸佛刹。供养诸佛。生诸天宫。宣扬三宝。示现佛身。声闻菩萨大众围绕。以自心现量度脱众生。分别演说外性无性。悉令远离有无等见。（唐云。说外境界。皆唯是心。悉令远离有无等执。）尔时世尊。欲重宣此义而说偈言。心量世间。佛子观察。种类之身。离所作行。得力神通。自在成就。（唐云。佛子能观见。世间唯是心。示现种种身。所作无障碍。神通力自在。一切皆成就。） 疏曰。善知心意等趣究竟。证净分真实性也。为安众生。乃本愿所熏。即净分依他性也。作种种像类。普现佛土。即净分分别性也。或示听法而得三昧。或示佛身而说唯心。尽未来际。利乐有情。皆由观察唯心而得自在成就。是故唯心直进。名为至圆至顿法门也。第三圣智事分别自性门竟。 　　第四空无生无二离自性门三。初问。二许。三答。
            　　今初
             尔时大慧菩萨摩诃萨。复请佛言。唯愿世尊。为我等说一切法空无生无二离自性相。我等及余诸菩萨众。觉悟是空无生无二离自性相已。离有无妄想。疾得阿耨多罗三藐三菩提。 疏曰。知诸法唯心。则一切非空非不空非生非不生。非二非不二。非离自性非不离自性。言语道断。心行处灭矣。何故世尊又说一切法空。一切法无生。一切法无二。一切法离自性耶。故问之也。 　　二许
             尔时世尊。告大慧菩萨摩诃萨言。谛听谛听。善思念之。今当为汝广分别说。大慧白佛言。善哉世尊。唯然受教。 　　三答二。初别答。二总答。
            　　初中四。初答空。二答无生。三超答离自性相。四追答无二。
            　　初又二。初总明说空等意。二别说七种空。
            　　今初
             佛告大慧。空空者。即是妄想自性处。（魏云。空者即是妄想法体句。唐云。空者即是妄计性句义。）大慧。妄想自性计著者。说空无生无二离自性相。（魏云。依执著妄想法体。说空无生无体相不二。唐云。为执著妄计自性故。说空无生无二无自性。） 疏曰。一切唯心。本无实我实法。而凡外愚小。妄想分别。周计度。执有我法。故言空者。正是明其计本空。空则无生无二离自性也。 　　二别说七种空
             大慧。彼略说七种空。谓相空。性自性空。（魏云。一切法有物无物空。唐云。自性空。）行空。无行空。（魏云。不行空。）一切法离言说空。（魏云。一切法无言空。唐云。一切法不可说空。）第一义圣智大空。彼彼空。 疏曰。此明空本非数。约义说七也。上标下释。  云何。相空。谓一切性自共相空。观展转积聚故。（唐云。展转积聚互相待故。）分别无性。（唐云。分析推求无所有故。）自共相不生自他俱性无性。（唐云。自他及共皆不生故。）故相不住。（唐云。自共相无生亦无住。）是故说一切性相空。是名相空。（唐云。是故名一切法自相空。） 疏曰。色心当体。名为自相。无常生灭。名为共相。离色心无生灭。离生灭无色心。故云展转观待也。又就凡愚所计言之。如微尘不坏。名为自相。泥团可坏。名为共相。然离微尘则无泥团。离泥团亦无微尘。展转观待。妄有积聚。而分析泥团。无所有。分析微尘。亦无所有。微尘不自生。不他生。不共生。不无因生。微尘尚自不生。况有泥团生耶。微尘泥团本不生。又岂有住。是故自相共相空也。  云何性自性空。谓自已性自性不生。是名一切法性自性空。是故说性自性空。（唐云。谓一切法自性不生。是名自性空。） 疏曰。前约自共相展转观待而明空。此约诸法当体而明空也。诸法。当体。如梦中物。亦如翳目所睹空华。本自不生。故自性空。  云何行空。谓阴离我我所。因所成。所作业方便生。是名行空。（唐云。所谓诸蕴由业及因和合而起离我我所。是名行空。） 疏曰。迁流造作。名之为行。种子为因作业为缘。乃有五阴生灭妄行。于中实无我及我所。故名行空。
           
             大慧。即此如是行空。展转缘起自性无性。是名无行空。（唐云。所谓诸蕴本来涅槃。无有诸行。是名无行空。） 疏曰。有为诸行。不惟离我我所。而初生即灭。无容从此转至余方。是故性空寂灭。自性无性。名无行空。  云何一切法离言说空。谓妄想自性无言说故。一切法离言说。（唐云。谓一切法妄计自性无可言说。）是名一切法离言说空。 疏曰。一切诸法皆唯妄想。只此妄想。亦非言说。所谓名无得实之功。物无当名之实。故名离言说空。  云何一切法第一义圣智大空。谓得自觉圣智。一切见过习气空。（魏云。离诸邪见熏习之过。）是名一切法第一义圣智大空。 疏曰。一切诸法。缘生无性。本如来藏第一义心。由无始来邪见熏习。妄作自相共相。若大若小若内若外若染若净有漏无漏诸差别解。今由唯心直进。永断邪见分别。则见过习气不熏。自觉圣智开发。亲证真如绝待境界。故名大空也。  云何彼彼空。谓于彼无彼空。（魏云。彼法无此法有。彼法有。此法无。唐云。谓于此无彼。）是名彼彼空。大慧。譬如鹿子母舍。无象马牛羊等。非无比丘众。而说彼空。非舍舍性空。（唐云。非谓堂无堂自性。）亦非比丘比丘性空。（唐云。非谓比丘无比丘自性。）非余处无象马。（唐云。非谓余处无象马牛羊。）是名一切法自相。彼于彼无彼。是名彼彼空。（唐云。一切诸法自共相。彼彼求不可得。是故说名彼彼空。） 疏曰。此约诸法互有互无。就互无处。即名为空。如毗舍佉优婆夷所造精舍。不畜象马等。名精舍空。非无比丘。非无精舍。亦非谓他处无象马也。  是名七种空。彼彼空者。是空最粗。汝当远离。 疏曰。此结成七种空。兼诫远离彼彼空见也。诫远离是空。即劝修前六空。于前六中。初之二种。总治法执习气。行空。为治我执习气。无行空。为治有支习气。离言说空。为治名言习气。第一义大空。正显自觉圣智境界也。初答空竟。 　　二答无生
             大慧。不自生。非不生。（唐云。无生者。自体不生。而非不生。）除住三昧。是名无生。（唐同。魏云。自体不生。而非不生。依世谛故。说名为生。依本不生。故言不生。） 疏曰。诸法如翳见空华。华无自体。故云不生。翳者见花。故非不生。除住三昧者。如翳病除。知花不生。故名无生也。 　　三超答离自性
             离自性。即是无生。（魏云。我说无体性者。一切诸法体本不生。唐云。无自性者。以无生故。密意而说。） 离自性。刹那相续流注及异性现。一切性离自性。（唐云。一切法无自性。以刹那不住故。见后变异故。是名无自性。）是故一切性离自性。 疏曰。譬如空花无生。故离自性。以空花无自性故。刹那流注。变异不常。一切诸法。无不皆尔也。 　　四追答无二
             云何无二。谓一切法如阴热。（魏云。日光影。唐云。如光影。）如长短。如黑白。（唐更有云。皆相待立。独则不成。）大慧。一切法无二。非于涅槃彼生死。非于生死彼涅槃。（唐云。非于生死外有涅槃。非于涅槃外有生死。）异相因有性故。（唐云。生死涅槃无相违相。）是名无二。如涅槃生死。一切法亦如是。（唐云。如生死涅槃。一切法亦如是。是名无二相。） 疏曰。阴热者。日光所照则热。有影之处则阴。故二译皆云光影也。夫有光方得有影。有影方显有光。有长方显于短。有短方显于长。黑白互显。亦复如是。此皆是二。而云无二者。由相待互显。独则不成故也。独不成。待岂有实。设生死外有涅槃。则涅槃便有方隅处所。体非常。设涅槃外有生死。则生死便有决定体性。应不可脱。譬如水之成冰。不可谓水外有冰。冰还成水。不可谓冰外有水。夫所谓异相者。必因于有性故。今涅槃生死。如水之与冰。唯一湿性非别有性。又岂有异相哉。涅槃生死。尚自无二。一切诸法。例皆可知。故名无二相也。初别答竟。 　　二总答又二。初劝修重颂。二诚令依义。
            　　今初
             是故空。无生无二。离自性相。应当修学。尔时世尊。欲重宣此义而说偈言。我常说空法。远离于断常。生死如幻梦。而彼业不坏。虚空及涅槃。灭二。（唐作度）亦如是。愚夫作妄想。诸圣离有无。 疏曰。生死如幻梦。远离常也。彼业不坏。远离断也。灭二亦如是者。亦灭断常之二也。唯心诸有为法。非断非常。唯心之无为法。亦非断常。有为无为。同皆幻梦。同皆不坏。如湿性之冰水。不可谓有无也。 　　二诫令依义
             尔时世尊。复告大慧菩萨摩诃萨言。大慧。空。无生。无二。离自性相。普入诸佛一切修多罗。凡所有经悉说此义。诸修多罗。悉随众生希望心故。为分别说。显示其义。而非真实在于言说。如鹿渴想。诳惑群鹿。（唐云。譬如阳焰诳惑诸兽。）鹿于彼相计著水性。而彼无水。（唐云。令生水想。而实无水。）如是一切修多罗所说诸法。为令愚夫发欢喜故。非实圣智在于言说。是故当依于义。莫著言说。 疏曰。此明空无生无二离自性相。虽是诸佛诸经所说。须得其义。莫但著言说也。盖如来藏第一义心。本自非空非有。乃至离性非性。但有众生妄执一切法有故。为说空以破其执。而非令著空也。妄执一切法生。故说无生以破其执。而非令著无生也。妄执一切法二。故说无二以破其执。而非令著无二也。妄执一切法自性。故说离自性相以破其执。而非令著离自性也。倘即以空无生无二离自性之言说为真实义。何异痴鹿渴想。妄以阳焰为水哉。第四门竟。 楞伽阿跋多罗宝经卷一义疏下 温州头陀寺谛闲法师经募功德芳名列右
            信土束梁　刘维洲　叶庭甫　叶崇鹤　刘阿金　陈邵氏同善　林黄氏从根　黄张氏宝莲　黄氏妙相　孙葛氏济富　邬王氏济良　倪徐氏济全　魏茹氏莲福　孙邬氏莲福　倪邬氏彩莲　刘氏显清　孙邬氏彩荣　何孙氏妙慧　王阮氏善定　王周氏莲芬　刘魏氏秋姊　周李氏玉英　刘氏从明　余卢氏善道　徐氏妙元　徐氏从禄　吴氏从雪　周氏从元　董氏从继　郑氏从华　缪氏从光　钱氏静明　周氏从礼　张氏从豪　王氏从芳　汪氏祖耀　陈氏祖寿　周氏祖贤　姚氏祖金　张氏全安　陈氏从臻　邬蒋氏　以上各施洋贰元　
  陈氏妙净　郭氏元福　严氏安心　徐孙氏济性　陈氏宗莲　刘氏杏春　庄氏红莲　张陈氏福清　刘氏近西　翁氏法音　袁氏静傅　李林氏智圆　王氏中善　翁氏青连　顾氏善福　杨雷氏月秀　顾氏善庆　董氏从敷　柳氏从康　洪舒氏修妙　沈氏从迎　任氏从慷　以上各施洋壹元
            常州天宁寺清镕谨识
           
            楞伽阿跋多罗宝经卷第二义疏上
            天竺三藏求那跋陀罗译经
            支那蕅益沙门释智旭疏义
            一切佛语心品之二 　　第五如来藏自性清净门二。初疑问。二答释。
            　　初中二。初举佛语。二疑同外。
            　　今初
             尔时大慧菩萨摩诃萨白佛言。世尊。世尊修多罗说。如来藏自性清净。转三十二相。入于一切众生身中。（转。二皆作具。入。二皆作在。）如大价宝。垢衣所缠。如来之藏。常住不变。亦复如是。而阴界入垢衣所缠。贪欲恚痴不实妄想尘劳所污。一切诸佛之所演说。 疏曰。前明空无生无二离自性相。普入诸佛修多罗中。何故复有修多罗说。如来藏常住不变。亦是一切诸佛所演说耶。故问之也。转入众生身者。不变举体随缘。如水成冰也。常住不变者。随缘举体不变。如冰之湿性如故也。阴界入所缠。贪恚痴所污。此有二意。若即所缠所污而性本清净。缠污无性者。圆教意也。若离所缠所污而清净始露。缠污须断者。别教意也。圆教如汤消冰。别教如镜去垢。大方广如来藏经。具此二意。 　　二疑同外
             云何世尊。同外道说我。言有如来藏耶。世尊。外道亦说有常作者。离于求那。周不灭。（魏云。不依诸缘。自然而有。周不灭。唐云。自在无灭。）世尊。彼说有我。（魏云。若如是者。如来外道说无差别。） 疏曰。说空无生无二离自性相。则与外道不同。说如来藏。恐同外道人我法我。故难之也。求那。此翻为依。即所谓不依诸缘也。夫如来藏性举体随缘。今云离于求那。则是别有一物矣。或执我人。或执相续寿命。或执众缘。或执微尘。或执胜性。或执大自在天。而皆计常。是能作者。具如唯识广破。初疑问竟。 　　二答释二。初直明不同。二释其说意。
            　　今初
             佛告大慧。我说如来藏。不同外道所说之我。 　　二释其说意三。初正明说意。二引譬释成。三结成利益。
            　　今初
             大慧。有时说空无相。无愿。如实际。法性。法身。涅槃。离自性。不生不灭。本来寂静。自性涅槃。如是等句说如来藏已。如来应供等正觉。为断愚夫畏无我句故。说离妄想无所有境界如来藏门。大慧。未来现在菩萨摩诃萨。不应作我见计著。 疏曰。如来藏第一义心。荡无一物。故说为空。非生死涅槃等相。故说无相。无可攀求。故说无愿。非诸变动虚幻境界。故说为如实际。诸法之本。故名法性。诸法之体。诸法所依。故名法身。无生住灭。故说涅槃。诸法体空。故说为离自性。非自非他非共非离。前际无始。故说不生。后际无终。故说不灭。无可喧杂。故说本来寂静。非由择灭之所克证。故说自性涅槃。凡此皆为对治我法二执而言之也。非断无也。而愚夫闻已。妄生恐怖。畏此无我句故。作断灭见。故又为说如来藏门。而此如来藏门。乃是离妄想无所有境界。不同外道所计之我。是故未来现在菩萨。不应于此如来藏而作我见计著也。 　　二引譬释成
             譬如陶家。于一泥聚。以人工水木轮绳方便。作种种器。如来亦复如是。于法无我离一切妄想相。以种种智慧善巧方便。或说如来藏。或说无我。以是因缘故。说如来藏。不同外道所说之我。 疏曰。泥聚无性。随诸方便作种种器。而种种器。无非泥聚。法无我如来藏。离一切妄想相故。亦复无性。随诸方便。说种种名。而种种名。皆法无我如来之藏。岂同外道所说之我。或人。或相续。乃至或自在等耶。 　　三结成利益二。初长文。二偈颂。
            　　今初
             是名说如来藏。开引计我诸外道故。说如来藏。令离不实我见妄想。入三解脱门境界。希望疾得阿耨多罗三藐三菩提。是故如来应供等正觉。作如是说如来之藏。若不如是。则同外道。是故大慧。为离外道见故。当依无我如来之藏。 疏曰。正为外道妄计人我法我。故说如来藏以开悟而引导之。令离不实二种我见妄想。令入空无相无愿三解脱门。令其即得无上菩提。若不如是方便善说。则一向说有。一向说空。反同于外道矣。是故应知佛所说如来藏。正是二无我之所显。而佛所说二无我离妄想境界。乃名为如来藏耳。 　　二偈颂
             尔时世尊。欲重宣此义而说偈言。人相续阴。缘与微尘。胜自在作。心量妄想。（唐云。士夫相续蕴。众缘及微尘。胜自在作者。此但心分别。） 疏曰。此重破外道所计二我。皆惟妄想分别。不同佛说如来藏也。人。即士夫。相续。即寿命。阴。即众生。皆是人我执也。缘。谓四大虚空及时方等。微尘可知。胜。即冥初自性。自在。即大自在天。谓彼等为能作者。体实常。皆是法我执也。此人我法我二执。皆是妄想分别。不达自心现量如来藏也。第五如来藏自性清净门竟。 　　第六修行大方便门二。初问。二答。
            　　今初
             尔时大慧菩萨摩诃萨。观未来众生。复请世尊。惟愿为说修行无间。（魏云。如实修行法。唐云。具修行法。）如诸菩萨摩诃萨修行者大方便。 疏曰。前最为离外道见故。当依无我如来之藏。然此如来藏第一义心。具何方便如实修行。乃能无间趣入。故问之也。 　　二答三。初标。二释。三结。
            　　今初
             佛告大慧。菩萨摩诃萨成就四法。得修行者大方便。云何为四。谓善分别自心现。（唐云。观察自心所现故。）观外性非性。（唐云。善知外法无性故。）离生住灭见。得自觉圣智善乐。（魏云。乐修内身证智故。唐云。专求自证圣智故。）是名菩萨摩诃萨成就四法。得修行者大方便。 　　二释四。初释善分别自心现。（至）四释得自觉圣智善乐。
            　　今初
             云何菩萨摩诃萨善分别自心现。谓如是观三界唯心分齐。（唐云。谓观三界唯是自心。）离我我所。无动摇离去来。无始虚伪习气所熏。三界种种色行系缚。（唐云。名言系缚。）身财建立。妄想随入现。（唐云。身资所住。分别随入之所显现。）是名菩萨摩诃萨善分别自心现。 疏曰。此即唯心识观也。三界诸法。皆由自心分别而有。非我亦非我所。法无自体。故无动摇。心灭法灭。故无所从去。心生法生。故无所从来。但是无始虚伪习气所熏。妄被三界色行名言之所系缚。而若根身。若资财。若所住器界。不过皆妄想随入之所显。现设非能缘之心。何有所缘之境哉。此且观于三界由分别现。指第六识以为唯心。尚未明言藏识所变。正属通教体空观门。 　　二释善观外性非性
             云何菩萨摩诃萨善观外性非性。谓焰梦等一切性。（唐云。谓观察一切法如阳焰。如梦境。如毛轮。）无始虚伪妄想习因。（唐云。无始戏论种种执著虚妄恶习为其因故。）观一切性自性菩萨摩诃萨。作如是善观外性非性。是名菩萨摩诃萨善观外性非性。 疏曰。三界诸法。唯心现。则如阳焰梦境等。实非外境明矣。岂有性哉。此亦体空观门也。 　　三释善离生住灭见
             云何菩萨摩诃萨善离生住灭见。谓如幻梦一切性自他俱性不生。（唐云。观一切法。如幻梦生。自他及俱皆不生故。）随入自心分齐故。（唐云。随自心量之所现故。）见外性非性。（唐云。见外物无有故。）见识不生。及缘不积聚。（唐云。见诸识不起故。及众缘无积故。）见妄想缘生于三界。（唐云。分别因缘起三界故。）内外一切法不可得。见离自性。（唐云。如是观时。若内若外一切诸法。皆不可得。知无实体。）生见悉灭。知如幻等诸法自性。（唐云。远离生见。证如幻性。）得无生法忍。得无生法忍已。离生住灭见。是名菩萨摩诃萨善分别离生住灭见。 疏曰。观三界皆唯心现。心外无性。则一切法生。同于梦幻。实本不生。不自生。不他生。不共生。不无因生也。又虽云心生法生。而心识亦本不生。以所藉众缘亦无性故。无积聚故。是则三界唯是妄想缘起。而内外法。何有自性之可得哉。所以生见悉灭。证得无生法忍也。 　　四释得自觉圣智善乐又二。初正释。二转释。
            　　今初
             云何菩萨摩诃萨得自觉圣智善乐。谓得无生法忍。住第八菩萨地。得离心意意识五法自性二无我相。得意生身。 疏曰。第八菩萨地者。指三乘共十地中。菩萨所证第八支佛地也。正使断尽。兼侵习气。故名无生法忍。不堕心意意识虚妄分别。故名为离。离虚妄分别。则于五法三自性二无我相亦无取著。便能从空入假。得意生身也。 　　二转释
             世尊。意生身者。何因缘。佛告大慧。意生身者。譬如意去。迅疾无碍。故名意生。譬如意去。石壁无碍。于彼异方无量由延。因先所见。忆念不忘。自心流注不绝。于身无障碍生。（唐云。譬如心意。于无量百千由旬之外。忆先所见种种诸物。念念相续。疾诣于彼。非是其身及山河石壁所能为碍。）大慧。如是意生身。得一时俱。菩萨摩诃萨意生身。如幻三昧力。自在神通。妙相庄严。圣种类身。一时俱生。犹如意生。无有障碍。随所意念本愿境界。为成就众生。得自觉圣智善乐。如是菩萨摩诃萨得无生法忍。住第八菩萨地。转舍心意意识五法自性二无我相身。及得意生身。得自觉圣智善乐。 疏曰。意生身者。据后分别。共有三种。今指第三种类俱生无行作意生身也。通教菩萨。观空而不住空。从空入假。得见相似中道不空之体。故能受别圆接。或入别向。或入圆信。舍分段身。得意生身。堪证中道圣智善乐也。二释竟。 　　三结
             是名菩萨摩诃萨成就四法。得修行者大方便。当如是学。 疏曰。体空巧观。大乘初门。能到圆住自觉圣智境界。故名修行大方便也。第六门竟。 　　第七诸法缘因门二。初问。二答。
            　　今初
             尔时大慧菩萨摩诃萨复请世尊。唯愿为说一切诸法缘因之相。（二皆云因缘相。）以觉缘因相故。我及诸菩萨。离一切性有无妄见。无妄想见渐次俱生。（唐云。不妄执诸法渐生顿生。） 疏曰。前已具明心外无法。今但请问唯心之缘因相也。达此唯心正因缘相。则知一切诸法。非有非无。非有无。则不堕渐生顿生之妄执矣。 　　二答二。初长文。二偈颂。
            　　初中二。初答缘因相。二破渐顿生。
             　　初又二。初总明二缘。二别明六因。此中但以展转由藉。名之为缘。力能办果。名之为因。不同唯识因亲缘疏之义也。
            　　初又二。初总标二名。二别释二义。
            　　今初
             佛告大慧。一切法二种缘相。谓外。及内。 疏曰。前已广明一切唯心。心外无法。今云外缘及内缘者。非谓心外及心内也。秖就唯心所现一切法中。约彼凡情所共见闻。名之为外。凡情所不觉知。名之为内耳。 　　二别释二义二。初释外缘。二释内缘。
            　　今初
             外缘者。谓泥团柱轮绳水木人工诸方便缘。有瓶生。如泥瓶。缕叠。草席。种芽。酪酥等。方便缘生。亦复如是。是名外缘前后转生。 疏曰。泥团非瓶。而以柱轮绳水等缘。则有瓶生。若约喻说。则泥团非瓶。而可作瓶。可譬如来藏心本非十界。而能随染净缘具造十界。是名为因。柱轮绳水等缘。可譬烦恼智慧漏无漏业。是名为缘。虽有瓶生。而瓶之四微。仍是泥之四微。可譬十界随缘不变。当体唯是如来藏心。心外无法。不生不灭也。若就法说。则心中无始本具瓶之名言习气种子为因。心中所现泥团轮柱等相分现行。及作意心所等见分现行为缘。故于现前一念心中。见有瓶生。而此瓶者。不异梦中所见诸物。不异翳目所见空花。还是自识所变色香味触。心外无法。不生不灭也。如自心所现之泥。由自心所现方便。似有自心所现瓶生。而实无生。则自心所现之缕。以自心方便而成叠。自心所现之草。以自心方便而成席。自心所现之种。以自心方便而生芽。自心所现之酪。以自心方便而成酥。诸如此类。一一不离现前心识。但以凡情所共见闻。名外缘也。 　　二释内缘
             云何内缘。谓无明爱业等法。得缘名。从彼生。阴界入法。得缘所起名。彼无差别。而愚夫妄想。是名内缘法。 疏曰。十二缘生。其相微细。已非凡外之所能知。缘生无性。全妄即真。尤非二乘之所能悟。故名内缘。依此内缘。方有外缘。外缘秪就相分之中一分不执受者言耳。无明爱业等法得缘名者。所谓无明与行。为能引二支。爱取及有为能生三支也。从彼生阴界入法得缘所起名者。所谓识名色六入触受。为所引五支。生及老死。为所生二支也。彼无差别者。如来藏第一义心。举体而为惑业苦三。三皆无性。当体即是如来藏心。心外无法也。而愚夫妄想者。凡外则妄计从有种无种生。声闻则妄计因果实法。唯求舍离也。初总明二缘竟。 　　二别明六因二。初标。二释。
            　　今初
             大慧。彼因者有六种。谓当有因。相续因。相因。作因。显示因。待因。 疏曰。彼因有六种者。即指内外二缘之中。分别能招果之因相。有此六种差别。皆非心外法也。 　　二释
             当有因者。作因已。内外法生。（魏云。作因已。能生内外法。） 疏曰。作无明业因。能生未来识等生老死果。譬如植种于地。能生芽茎及谷麦也。此是现行熏种子义。  相续因者。作攀缘已。内外法生阴种子等。 疏曰。由第八识受熏持种。令法种子相续不灭。譬如地为谷种所依。渐次生长也。此是种引种。及种生现义。  相因者。作无间相相续生。（魏云。能生相续次第作事而不断绝。唐云。作无间相生相续果。） 疏曰。由诸境相。令能缘识相续生起。即所缘缘及等无间缘也。  作因者。作增上事。如转轮王。（魏云。能作增上因。如转轮王。唐云。能作因者。谓作增上而生于果。如转轮王。） 疏曰。由增上缘。能作生住成得等事。譬如转轮王力。能令世间成办诸事也。  显示因者。妄想事生已。相现作所作。如灯照色等。（唐云。显了因者。谓分别生。能显境相。如灯照物。） 疏曰。此即心王心所之见分。各为自相分境之增上缘也。  待因者。灭时作相续断不妄想性生。（魏云。相待因者。于灭时不见虚妄生法。相续事断绝故。唐云。观待因者。谓灭时相续断。无妄想生。） 疏曰。由前五因。能令自心虚妄法生。生则有灭。能令自心妄想断绝。对生说灭故名为待因也。初答缘因相竟。 　　二破渐俱生三。初总破。二别破。三结破。
            　　今初
             大慧。彼自妄想相愚夫。不渐次生。不俱生。（魏云。如是诸法。凡夫自心虚妄分别。大慧。是诸法非次第生。非一时生。唐云。此是愚夫自所分别。非渐次生。亦非顿生。） 疏曰。此明上文所言二缘六因。皆是妄心分别。其实心外无法。法本无生。不可妄计。或渐或俱也。 　　二别破二。初破俱生。二破渐次生。
            　　今初
             所以者何。若复俱生者。作所作无分别。不得因相故。（魏云。若一切法一时生者。因果不可差别。以不见因果身相故。唐云。若顿生者。则作与所作无有差别。求其因相不可得故。） 疏曰。设使诸法非唯心现。而是心外因缘生者。若因与果。一时俱生。则果与因。相难分别。以二相同时顿现。不可表示谁因谁果故也。 　　二破渐次生
             若渐次生者。不得相我故。（唐云。求其体相。亦不可得。）惭次生不生。如不生子。无父名。（唐云。如未生子。云何名父。）
           
            疏曰。若心外因缘渐次生心外果。因果不同时者。譬如末生子时。不得名父。未生果时。云何名因。  大慧。渐次生相续方便不然。但妄想耳。因攀缘次第增上缘等生所生故。大慧。渐次生不生。妄想自性计著相故。（魏云。愚痴凡夫。自心观察次第相续不相应故。作如是言。因缘。次第缘。缘缘。增上缘等。能生诸法。大慧。如是次第诸法不生。唐云。诸计度人言。以因缘所缘缘无间缘增上缘等。所生能生互相系属。次第生者。理不得成。皆是妄情执著相故。） 疏曰。此明四缘渐生诸法。但是妄想计著之相。而生本不生也。因者。亲因缘也。攀缘者。所缘缘也。次第者。等无间缘也。增上缘。如常可知。问曰。瑜伽唯识。盛明四缘生一切法。今云皆是妄想计著。何耶。答曰。迷一真心。举体而为五位百法。于百法中。假说色心种子。名为因缘。假说相分。为所缘缘。假说见分前念现行。为等无间缘。假说色心诸法。互相为增上缘。其实五位百法。并皆无性。故唯识论云。为遣妄执心心所外实有境故。说唯有识。若执唯识真实有者。如执外境。亦是法执。又云。如前所说识差别相。依理世俗。非真胜义。真胜义中。心言绝故。如伽陀说。心意识八种。俗故相有别。真故相无别。相所相无故。夫心意识。尚无别相。况四缘而有实体相耶。故知瑜伽唯识。与此经同是一切佛语心也。二别破竟。 　　三结破
             渐次俱不生。自心现受用故。（魏云。自心中现身及资生故。唐云。但有心现身资等故。）自相共相外性非性。（唐云。外自其相皆无性故。）大慧。渐次俱不生。除自心现不觉妄想故相生。（魏云。但虚妄识生。自心见故。唐云。唯除识起自分别见。）是故因缘作事方便相。当离渐次俱见。（魏云。汝当应离不正见因缘生事次第一时生法。唐云。是故应离因缘所作和合相中。渐顿生见。） 疏曰。根身器界。皆自心现。譬如梦境。本非有生。如何妄想分别或渐或俱生耶。瑜伽唯识。且依众生自心所现。方便分别自相共相。及十因四缘五果或俱不俱。以破心外我法二执。然后遣相证性。结成胜义。今经直显胜义。不惟外性非性。当知自心所现。皆如幻梦。不可谓其实有渐次及俱生也。初长文竟。 　　二偈颂
             尔时世尊。欲重宣此义而说偈言。一切都无生。亦无因缘灭。（魏云。因缘无不生。不生故不灭。）于彼生灭中。而起因缘想。（唐云。于彼诸缘中。分别生灭相。）非遮灭复生。相续因缘起。唯为断凡愚。痴惑妄想缘。（唐云。非遮诸缘会。如是灭复生。但止于凡愚。妄情之所著。）有无缘起法。（唐云。缘中法有无。）是悉无有生。习气所迷转。从是三有现。（唐作生有现。）真实无生缘。（唐云。本来无有生。）亦复无有灭。观一切有为。（唐作有无。）犹如虚空华。摄受及所摄。舍离惑乱见。（唐云。离能取所取。一切迷惑见。）非己生当生。（唐云。无能生所生。）亦复无因缘。一切无所有。斯皆是言说。（唐云。但随世俗故。而说有生灭。） 疏曰。心外无法。故因缘生法。即是无生。以无生故。亦无灭也。当知因缘亦唯是心。生灭亦唯是心。众生于唯心生灭之中而计因缘。或于唯心因缘之中而计生灭。不知因缘生灭悉皆无性。故佛破之。然遮拨唯心之生灭因缘。唯为断除凡愚之执著妄情耳。譬如翳目。妄见空花。不可谓实有。不可谓定无。今非遮其华相生灭。唯为断其妄生执著也。若知能取所取已生当生能生所生。一一唯心。一一无性。则随世俗说有生灭亦何碍哉。第七诸法缘因门竟。 　　第八言说妄想门三。初请问。二许宣。三正说。
            　　今初
             尔时大慧菩萨摩诃萨复白佛言。世尊。惟愿为说言说妄想相心经。（魏云。名分别言语相心法门。唐云。言说分别相心法门。）世尊。我及余菩萨摩诃萨。若善知言说妄想相心经。则能通达言说所说二种义。疾得阿耨多罗三藐三菩提。以言说所说二种趣。净一切众生。 疏曰。前明一切皆是言说。而言说妄想。必有其相。又能说所说二义。必须通达。方可自觉觉他。故问之也。 　　二许说
             佛告大慧。谛听谛听。善思念之。当为汝说。大慧白佛言。善哉世尊。唯然受教。
           
            　　三正说三。初正明四种相。二明所现境界。三辨第一义。
            　　今初
             佛告大慧。有四种言说妄想。（唐作分别。）相。谓相言说。梦言说。过妄想计著言说。（魏云。妄执言说。唐云。计著过恶言说。）无始妄想言说。（魏云。无始言说。）相言说者。从自妄想色相计著生。（魏云。执著色等诸相而生。唐云。执著自分别色相生。）梦言说者。先所经境界。随忆念生。从觉己境界无性生。（唐云。谓梦先所经境界。觉已忆念。依不实境生。）过妄想计著言说者。先怨所作业。随忆念生。（魏云。念本所闻所作业生。唐云。忆念怨仇先所作业生。）无始妄想言说者。无始虚伪计著过自种习气生。（魏云。从无始来执著戏论烦恼种子熏习而生。唐云。以无始戏论妄执习气生。）是名四种言说妄想相。 疏曰。言说妄想虽多。以四种收之。无不尽也。 　　二明所现境界二。初辨言说生。二辨异不异。
            　　今初
             尔时大慧菩萨摩诃萨。复以此义劝请世尊。惟愿更说言说妄想所现境界。世尊。何处。何故。云何何因。众生妄想言说生。（魏云。唯愿为我重说四种虚妄执著言语之相。众生言语。何处出。云何出。何因出。唐云。愿更为说言语分别所行之相。何处。何因。云何而起。）佛告大慧。头胸喉鼻舌唇龂齿和合。出音声。 疏曰。何故即何因。故二译上有三句也。头胸喉等。是答其何处出。和合出。是答其云何出。不答何因者。因唯妄想。易知故也。
           
            　　二辨异不异
             大慧白佛言。世尊。言说妄想。为异为不异。佛告大慧。言说妄想。非异非不异。所以者何。谓彼因生相故。（魏云。因彼虚妄法相。生言语故。唐云。分别为因。起言语故。）大慧。若言说妄想异者。妄想不应是因。若不异者。语不显义。而有显示。（魏云。说彼言语。能了前境。）是故非异非不异。 疏曰。言说因妄想。故须辨异不异也。若云异者。妄想不应为言说因。今为言说因。故非异也。若不异者。言说不应显示境义。今能有显示。故非不异也。二明所现境界竟。 　　三辨第一义二。初问。二答。
            　　今初
             大慧复白佛言。世尊。为言说即是第一义。为所说者是第一义。 疏曰。因上文云语有显示。故问言说即第一义耶。抑所说者乃是第一义耶。 　　二答又二。初长文。二偈颂。
            　　今初
             佛告大慧。非言说是第一义。亦非所说是第一义。 疏曰。言说但是名句文身。故非即第一义所说。唯于诸法共相而转。不能亲得法之自相。如说第一义谛。则于意识之上。变现第一义之影像以为所说。亦非即是第一义也。譬如说火。火字固无热性。心中知所诠者是能烧性。而亦末尝即热也。  所以者何。谓第一义圣乐。言说所入是第一义。非言说是第一义。（唐云。第一义者。是圣乐处。因言而入。非即是言。）第一义者。圣智自觉所得。（唐云是圣智内自证境。）非言说妄想觉境界。（唐云。非言语分别智境。）是故言说妄想。不显示第一义。言说者。生灭动摇。展转因缘起。若展转因缘起者。彼不显示第一义。大慧。自他相无性故。言说相不显示第一义。（唐云。第一义者。无自他相。言语有相。不能显示。）复次大慧。随入自心现量故。种种相外性非性。（唐云。第一义者。但唯自心。种种外性。悉皆无有。）言说妄想。不显示第一义。是故大慧。当离言说诸妄想相。 疏曰。言说所入。不惟非言说。亦复非所说。如亲触火畤。不惟非火字。亦非意中所缘之火相也。是故言说所说。总不出于妄想。以由妄想而起言说。复由言说起所说相。生灭动摇。有自他相。何能显示第一义耶。唯是随顺证入自心现量。则心外无法。言说即非言说。所说即非所说。如翳尽时。无花可灭。故名离耳。初长文竟。 　　二偈颂
             尔时世尊。欲重宣此义而说偈言。诸性（唐作诸法）无自性。亦复无言说。甚深空空义。愚夫不能了。（魏云。空及与不空。凡夫不能知。唐云。不见空空义。愚夫故流转。）一切性自性。言说法如影。（唐云。一切法无性。离言语分别。诸有如梦化。非生死涅槃。又有偈云。如王及长者。为令诸子喜。先示相似物。后示真实者。我今亦复然。先说相似法。魏亦有。）自觉圣智子。实际我所说。（唐云。后乃为其演。自证实际法。魏云。为诸佛子喜。后说明实际。） 疏曰。甚深空空义者。空生死。亦空涅槃。二边俱空。即是中道不空正体。所以凡外二乘。皆名为愚。不能了达此实际也。非真佛子。何能因言证入。不滞言说及所说哉。第八言说妄想门竟。 　　第九离四句门三。初请问。二许宣。三正说。
            　　今初
             尔时大慧菩萨摩诃萨复白佛言。世尊。惟愿为说离一异俱不俱有无非有非无常无常。一切外道所不行。自觉圣智所行。离妄想自相共相。入于第一真实之义。诸地相续。渐次上上增进清净之相。随入如来地相。无开发本愿。譬如众色摩尼境界无边相行。（唐云。以无功用本愿力故。如如意宝。普现一切无边境界。）自心现趣部分之相一切诸法。（唐云。一切诸法。皆是自心所见差别。）我及余菩萨摩诃萨。离如是等妄想自性自共相见。疾得阿耨多罗三藐三菩提。令一切众生。一切安乐。具足充满。 疏曰。言四句者。谓不达自心现量。心外无法。妄想分别诸法各有自相共相。或言定一。或言定异。或言亦一亦异。名之为俱。或言非一非异。名为不俱。此是一种四句。又或言有。或言无。或言亦有亦无。或言非有非无。复是一种四句。又或言常。或言无常。或言亦常亦无常。或言非常非无常。复是一种四句也。若离此种种四句。则一切外道所不行。惟是自觉圣智所行。以了达心外无法。实无自相共相可得。故得入于笫一真实之义。从欢喜地。至如来地。自觉已圆。能以本愿觉他无尽也。 　　二许宣
             佛告大慧。善哉善哉。汝能问我如是之义。多所安乐。多所饶益。哀愍一切诸天世人。佛告大慧。谛听谛听。善思念之。吾当为汝分别解说。大慧白佛言善哉世尊。唯然受教。 　　三正说二。初破外计。二申正法。
            　　初中二。初长文。二偈颂。
            　　初又三。初总明邪计所起。二别说十二譬喻。三结劝应离。
            　　今初
             佛告大慧。不知心量愚痴凡夫。取内外性。依于一异俱不俱有无非有非无常无常。自性习因计著妄想。（魏云。愚痴凡夫。不能觉知唯自心见。执著外诸种种法相以为实有。是故虚妄分别一异俱不俱有无非有非无常无常。因自心熏习。依虚妄分别心故。唐云。凡夫无智不知心量。妄习为因。执著外物。分别一异俱不俱有无非有无常无常等一切自性。） 疏曰。此总明凡外邪计。由于不达唯心也。  　　二别说十二譬喻。又分为二。初有七譬。譬凡外妄计。二有五譬。譬依佛法起计。
            　　今初
             譬如群鹿。为渴所逼。见春时焰。（魏作热阳焰。唐作热时焰。）而作水想。迷乱驰趣。不知非水。如是愚夫。无始虚伪妄想所熏习。三毒烧心。乐色境界。见生住灭。取内外性。堕于一异、俱不俱、有无、非有非无、常无常想。妄见摄受。 疏曰。初群鹿逐焰譬。譬三毒取境而起邪计也。  如乾闼婆城。凡愚无智而起城想。无始习气计著相现。彼非有城。非无城。（唐云。非城。非非城。无智之人。无始时来执著城种妄习熏故。而作城想。）如是外道无始虚伪习气计著。依于一异俱不俱有无非有非无常无常见。不能了知自心现量。 疏曰。二计著干城譬。譬妄习取不实境也。海气所现。不可登临。故非有城。令起城想。故非无城。  譬如有人。梦见男女象马车步城邑园林山河浴池种种庄严。自身入中。觉己忆念。大慧。于意云何。如是士夫。于前所梦忆念不舍。为黠慧不。大慧白佛言。不也世尊。佛告大慧。如是凡夫。恶见所噬。外道智慧。不知如梦自心现性。依于一异俱不俱有无非有非无常无常见。 疏曰。三追忆梦境譬。譬不达依正皆唯心也。  譬如画像。不高不下。而彼凡愚。作高下想。如是未来外道恶见习气充满。依于一异俱不俱有无非有非无常无常见。自坏坏他。余（唐作于）离有无无生之论。亦说言无。谤因果见。拔善根本。坏清净因。胜求者当远离去。（唐云。欲求胜法。当速远离。）作如是说。彼堕自他俱见有无妄想已。堕建立诽谤。以是恶见。当堕地狱。 疏曰。四画像有无譬。譬断常邪见也。正法念处经具明心为画师。画作六道种种五阴是六道皆如画像。本无实法。而彼反计为有高下。起四句执。至于出世圣人不复画作六道五阴。乃离有无无生之论。而彼不能见故。反说为无。夫说六道实有。如计画像高下堕建立常见也。说出世无生为无。如不见画。并说画师纸笔胶色皆无。堕诽谤断见也。  譬如目。见有垂发。（二作毛轮）谓众人言。汝等观此。（魏云。为他说言。如是如是青黄赤白。汝何不观。）而是垂发。毕竟非性。非无性。见不见故。如是外道妄见希望依于一异俱不俱有无非有非无常无常见。诽谤正法。自陷陷他。 疏曰。五见垂发譬。譬邪执不达性空也。余人不见。故非性。者妄见。故非无性。二界依正。亦复如是。圣眼了知本空。凡愚计为实有也。  譬如火轮。非轮。愚夫轮想。非有智者。如是外道恶见希望。依于一异俱不俱有无非有非无常无常想。一切性生。 疏曰。六火轮非轮譬。譬相似相续法中。凡外妄计为常为一。不知诸法念念灭也。 譬如水泡。似摩尼珠。（二皆作玻珠）愚小无智。作摩尼想。计著追逐。而彼水泡。非摩尼。非非摩尼。取不取故。如是外道恶见妄想习气所熏。于无所有说有生。（魏云。说非有法依因缘生。唐云。说非有为生。）缘有者言灭。（魏云。复有说言实有法灭。唐云。坏于缘有） 疏曰。七水泡似珠譬。譬外道取不实法。起生灭执也。世间戒定慧法不能出离生死。如水泡无摩尼用。智者不取。故非摩尼。愚小计著。故非非摩尼。当其有本非有。而彼妄说有生。逮取之而不可得。又复妄言有灭。岂知水性无生灭哉。初有七譬。譬凡外妄计竟。  　　二有五譬。譬依佛法起计。又二。初正显俗谛是随情说。二以五譬譬其非实。
            　　初又二。初斥世间因明不应摄取。二显随情俗谛是化佛说。
            　　今初
             复次大慧。有三种量。五分论。各建立已。（魏云。彼诸外道建立三种量五分论。）得圣智自觉。离二自性事。而作有性妄想计著。（唐云。立三种量已。于圣智内证离二自性法。起有性分别。）大慧。心意意识身心转变。自心现摄所摄诸妄想断。如来地自觉圣智修行者。不于彼作性非性想。（唐云。诸修行者。转心意识。离能所取。住如来地。自证圣法。于有及无。不起于想。）若复修行者。如是境界性非性摄取想生者。彼即取长养及取我人。（唐云。若于境界起有无执。则著我人众生寿者。） 疏曰。三种量者。现量。比量。圣言量也。五分论者。宗因喻合结也。宗因喻亦名三支比量。合结不过成之而已。然三量五分。本是佛说。而魏译直云外道建立。宋唐二译。虽不直云外道。观其文意。亦是有性妄想计著之由。当知法无邪正。邪正在人。佛本以三量五分破有无执。若依之更执有无。则佛法亦成外道也。离二自性事者。远离计及依他执。即圆成实之体性也。此圆成实。性离有无。非能所取。若执有无。便成能所。则有法相及我相矣。 　　二显随情俗谛是化佛说
             大慧。若说彼性自性自共相。一切皆是化佛所说。非法佛说。又诸言说。悉由愚夫希望见生。不为别建立趣自性法得圣智自觉三昧乐住者分别显示。（唐云。一切诸法自相共相。是化佛说。非法佛说。化佛说法。但顺愚夫所起之见。不为显示自证圣智三昧乐境。） 疏曰。诸阿含经。亦说诸法自相共相。以破愚夫虚妄我执。彼不能达唯心境界。故亦不能即于化身而见法身也。初正显俗谛是随情说竟。 　　二以五譬譬其非实
             譬如水中。有树影现。彼非影。非非影。非树形。非非树形。如是外道见习所熏。妄想计著。依于一异俱不俱有无非有非无常无常想。而不能知自心现量。 疏曰。自心如水。诸法如影。水外无影。故非影。水中显现。故非非影。捞不可得。故非树形。宛然是树。故非非树形。当知自心现量。本非有无。不应计著也。  譬如明镜。随缘显现一切色像。而无妄想。（唐云。譬如明镜。无有分别。随顺众缘现诸色像。）彼非像。非非像。而见像非像。（魏云。有缘得见。无缘不见故。）妄想愚夫而作像想。（魏云。自心分别。见像有无。）如是外道恶见。自心像现。妄想计著。依于一异俱不俱有无非有非无常无常见。 疏曰。自心如镜。诸法如像。对缘显现而非有。离缘不现而非无。外道不达。妄作有无计著也。  譬如风水。和合出声。彼非性。非非性。（魏云。譬如诸响。因入山河水风空屋和合而闻。彼所闻响。非有非无。何以故。因声闻声故。唐云。譬如谷响。依于风水人等音声和合而起。彼非有非无。以闻声非声故。）如是外道恶见妄想。依于一异俱不俱有无非有非无常无常见。 疏曰。诸法如响。缘生无实。非有非无。不应计著。计著则成外道也。  譬如大地无草木处。热焰用流。洪浪云涌。（唐云。日光照触。焰水波动。）彼非性。非非性。贪无贪故。（唐云。彼非有非无以倒想非想故。）如是愚夫。无始虚伪习气所熏。妄想计著。依生住灭。一异俱不俱有无非有非无常无常。缘自住事门。（唐云。无始戏论恶习所熏。于圣智自证法性门中。见生住灭一异有无俱不俱性。）亦复如彼热焰波浪。 疏曰。光焰本非波浪。无贪倒者。知其非性。有贪倒者。则非非性。愚夫于法性中。妄见生住灭等。亦犹是也。  譬如有人。咒术机发。以非众生数。毗舍阇鬼方便合成。动摇云为。（魏云。譬如有人。依咒术力。起于死尸。机关木人无众生体。依毗舍阇力。依巧师力。作去来事。唐云。譬如木人及以起尸。以毗舍阇机关力故。动摇运转。云为不绝。）凡愚妄想计著往来。如是外道恶见希望。依于一异俱不俱有无非有非无常无常见。戏论计著。不实建立。 疏曰。死尸木人。皆无执受。名为非众生数。毗舍阇。此云啖精气鬼。又云颠鬼机关以运木人。则木人动摇云为。颠鬼以合死尸。则死尸动摇云为。识情执著四大六根。则四大六根妄有动摇云为。当知本与木人死尸无异不应妄计有众生也。二别说十二譬喻竟。 　　三结劝应离
             大慧是故欲得自觉圣智事。当离生住灭一异俱不俱有无非有非无常无常等恶见妄想。初长文竟。 　　二偈颂
             尔畤世尊。欲重宣此义而说偈言。幻梦水树影。垂发热时焰。如是观三有。究竟得解脱。（唐云。诸识蕴有五。犹如水树形。所见如幻梦。不应妄分别。三有如阳焰。幻梦及毛轮。若能如是观。究竟得解脱。）譬如渴鹿想。（唐作热时焰。）动转迷乱心。鹿想谓为水。而实无水事。如是识种子。动转见境界。愚夫妄想生。如为翳所翳。（唐云。如翳者所见。愚夫生执著。）于无始生死。计著摄受性。（唐云。无始生死中。执著所缠覆。）如逆楔出楔。舍离贪摄受。（唐云。退舍令出离。如因榍出榍。）如幻咒机发。浮云梦电光。观是得解脱。永断三相续。于彼无有作。犹如焰虚空。（唐云。此中无所有。如空中阳焰。）如是知诸法。则为无所知。言教唯假名。彼亦无有相。于彼起妄想。阴行如垂发。（唐云。诸蕴如毛轮。于中妄分别。唯假施设名。求相不可得。）如画垂发幻。梦乾闼婆城。火轮热时焰。无而现众生。（唐云。实无而见有。）常无常一异。俱不俱亦然。无始过相续。愚夫痴妄想。明镜水净眼。摩尼妙宝珠。于中现众色。而实无所有。一切性显现。如画热时焰。种种众色现。如梦无所有。（唐云。心识亦如是。普现众色相。如梦空中焰。亦如石女儿。） 疏曰。初四句。唐作八句。先颂远离观也。次十句。颂愚夫计著如渴鹿也。次如逆楔等十句。重颂对治观也。次言教等十二句。重颂愚夫计著之非也。后明镜等八句。结显诸法有即非有也。初破外计竟。 　　二申正法
             复次大慧。如来说法。离如是四句。谓一异俱不俱有无非有非无常无常。离于有无建立诽谤分别。 疏曰。唯心所现诸法。故非一。诸法并是唯心。故非异。唯心诸法不相违故。故非亦一亦异。诸法唯心非戏论故。故非非一非异。又诸法唯心。故非有。唯心诸法。故非无。不相违。故非亦有亦无。非戏论。故非非有非无。又念念灭。故非常。念念生。故非无常。不相违。故非亦常亦无常。非戏论。故非非常非无常。不执心外有法。故离建立。不拨唯心诸法。故离诽谤也。  结集真谛缘起道灭解脱。如来说法。以是为首。（唐云。诸佛说法。以缔缘起灭道解脱而为其首。）非性。非自在。非无因。非微尘。非时。非自性相续而为说法。（唐云。非与胜性自在宿作自然时微尘等而共相应。） 疏曰。真谛。谓苦集灭道四圣谛也。缘起。谓十二因缘也。道灭者。四谛所归重也。解脱者。十二因缘还灭门也。四谛则有生灭无生无量无作之不同。而意显出世道灭。因缘亦有思议不思议生灭不生灭之不同。而意显还灭解脱。然世出世间因果。皆不离心。流转还灭。亦不离心。故非外道胜性等妄计也。无因。即唐译自然。自性相续。即唐译宿作。阿含破外道宿作因论。谓现见有人。作善即得善报。为恶即得恶报。何得一向但委于宿作耶。余如他处广破。  复次大慧。为净烦恼尔焰障故。譬如商主。次第建立百八句无所有。善分别诸乘及诸地相。（唐云。诸佛说法。为净惑智二种障故。次第令住一百八句无相法中。而善分别诸乘地相。犹如商主。善导众人。） 疏曰。若不知百八句皆无所有。则无以净二障。若不善分别诸乘及诸地相。亦无以净二障。今由了达百八句皆无相故。则有即非有善分别诸乘及诸地故。则无即非无。是谓佛正法也。第九离四句门竟。 　　第十明四种禅门二。初长文。二偈颂。
            　　初中二。初总标。二别释。
            　　今初
             复次大慧。有四种禅。云何为四。谓愚夫所行禅。观察义禅。攀缘如禅。（魏云。念真如禅。唐云。攀缘真如禅。）如来禅。 疏曰。上云善分别诸乘及诸地相。故遂明四种禅也。初即世间禅。及藏教事禅。二即通教。及别三贤所修禅。三即别地所行禅。四即圆住以上所行禅也。 　　二别释
             云何愚夫所行禅。谓声闻缘觉外道修行者。（唐无外道二字。）观人无我性。自相共相骨无常苦不净相。（唐云。知人无我。见自他身骨相连。皆是无常苦不净相。）计著为首。如是相不异。观前后转进。相不除灭。（唐云。如是观察坚著不舍。渐次增胜。至无想灭定。魏云。次第上上。乃至非想灭尽定解脱。）是名愚夫所行禅。 疏曰。观人无我及骨无常等。本是愚法二乘所修。故唐译无外道字。然设修至灭定解脱。则是观练二法满足。名为声闻缘觉。若误取无想及非想证。则便成外道矣。故宋魏二译。皆有外道二字也。  云何观察义禅。谓人无我自相共相。外道自他俱无性已。观法无我。彼地相义。渐次增进。（唐云。谓知自共相人无我已。亦离外道自他俱作。于法无我诸地相义。随顺观察。）是名观察义禅。 疏曰。知人无我。及离外道自他俱作。所谓诸法不自生。亦不从他生。不共不无因。是故知无生。正是通教。及别十住体空观门。于法无我诸地相义随顺观察。即别十行十向。修于相似假观及中观也。  云何攀缘如禅。谓妄想二无我妄想。如实处不生妄想。（唐云。谓若分别无我有二。是虚妄念。若如实知。彼念不起。）是名攀缘如禅。 疏曰。唯识颂云。现前立少物。谓是唯识性。以有所得故。非实住唯识。即今妄想二无我妄想之谓也。又颂云。若时于所缘。智都无所得。尔时住唯识。离二取相故。即今如实处不生妄想之谓也。此别教通达位也。  云何如来禅。谓入如来地。得自觉圣智相三种乐住。（魏云。入内身圣智相三空三种乐行故。）成办众生不思议事。是名如来禅。 疏曰。魏云三空者。即圆融三解脱门也。生死涅槃二边中道不可得故名空解脱门。此空离一切相。名无相解脱门。此无相者。即是实相。无有作者。无可愿求。名无作解脱门。亦名无愿解脱门。入此不思议三脱门已。亲证三德秘藏之乐。自利利他。法皆具足。此圆教发心住已上境界也。别教证道同圆。应亦得此。而教道别故。姑未许之。又如来禅。须办六即。则六根五品。亦得此名也。问曰。如古人云且喜师兄会如来禅。祖师禅未梦见在。则祖师禅。应更胜于如来禅耶。答曰。乘言者丧。滞句者迷。汝欲以古人一时应机之谈作实法会。何异刻舟求剑。恐香岩大笑汝在。初长文竟。 　　二偈颂
             尔时世尊。欲重宣此义而说偈言。凡夫所行禅。观察相义禅。攀缘如实禅。如来清净禅。譬如日月形。头摩深险。如虚空火尽。修行者观察。（唐云。修行者在定观见日月形。波头摩深险。虚空火及尽。）如是种种相。外道道通禅。（唐云。堕于外道法。）亦复堕声闻。及缘觉境界。 疏曰。此先颂总标。及讼愚夫禅之相也。头摩。此翻红莲花。谓若于禅定中。见有神我如日月形。或如红莲在深险处。则堕外道。若于禅定中。见苦断集。归于虚空。如薪尽火灭。不受后有。则堕二乘也。  舍离彼一切。则是无所有。（唐云。舍离此一切。住于无所缘。）一切刹诸佛。以不思议手。一时摩其顶。随顺入如相。（唐云。是则能随入。如如真实相。十方诸国土。所有无量佛。悉引光明手。而摩是人顶。） 疏曰。此颂后三种禅相也。舍离彼一切。即观察义禅。则是无所有。即攀缘如禅。随顺入如相。即如来禅。以此摩诃衍三种禅相。对斥二乘及诸外道。所以名为方等部也。第十明四种禅门竟。 　　第十一般涅槃门二。初问。二答。
            　　今初
             尔时大慧菩萨摩诃萨复白佛言。世尊。般涅槃者。说何等法。谓为涅槃。 疏曰。前云如来禅者。得自觉圣智三种乐住。夫三德秘藏常乐我净。即是如来大般涅槃。而此涅槃。毕竟是何等法耶。故问之也。  　　二答为三。初正明大涅槃义。二兼示二乘及外道相。三明如来神力建立菩萨。
            　　今初
             佛告大慧。一切自性（唐作一切识自性）习气（及）藏意意识见习转变。名为涅槃。诸佛及我涅槃。自性空事境界。（唐云。我及诸佛说名涅槃。即是诸法性空境界。）复次大慧。涅槃者。圣智自觉境界。离断常妄想性非性。（唐云。自证圣智所行境界。远离断常及以有无。）云何非常。谓自相共相妄想断故非常。云何非断。谓一切圣去来现在得自觉故非断。大慧。涅槃不坏不死。若涅槃死者。复应受生相续。若坏者。应堕有为相。是故涅槃离坏离死。是故修行者之所归依。复次大慧。涅槃非舍非得。非断非常。非一义。非种种义。是名涅槃。 疏曰。一切识自性习气者。即有支习气也。藏意意识见习者。即名言习气。我执习气也。转变者。由无漏智熏令彼妄习无寄也。自性空事境界者。诸法无性。当体即是真空实相也。此诸法性空境界。唯是圣智自觉所行。故非断常及有无也。非断非常。经文自释可知。言非有非无者。死。坏。则无。受生相续。堕有为相。则有。今离坏离死。故非有无也。非舍者。诸法性空。无可舍故。非得者。真如无物。无可取故。非断非常。如前可知。非一义者。不与多对故。非种种义者。不堕诸数故。又即一切法。故非一。离一切相。故非种种。又是即非即。故非一。离即离非。故非种种也。 　　二兼示二乘及外道相二。初示二乘涅槃。二示外道计著。
            　　今初
             复次大慧。声闻缘觉涅槃者。觉自相共相。不习近境界。不颠倒见。妄想不生。彼等于彼作涅槃觉。 疏曰。觉阴界入自相差别。无我我所。共相苦空无常不净。不习近六尘境界。则断思惑。不颠倒见。则断见惑。三界妄想不生。出分段苦轮。便作安隐度脱之想。休息化城。所以不达如来所证大涅槃也。 　　二示外道计著
             复次大慧。二种自性相。云何为二。谓言说自性相计著。事自性相计著。言说自性相计著者。从无始言说虚伪习气计著生。事自性相计著者。从不觉自心现分齐生。 疏曰。此即名相二种计著。皆计所执性。妄计实我实法。不惟违背大涅槃。亦不能证二乘涅槃也。二兼示二乘及外道相竟。 　　三明如来神力建立菩萨二。初正明神力。二问答释意。
            　　初中三。初总标二力。二别释二力。三结叹二力。
            　　今初
             复次大慧。如来以二种神力建立。（唐云。诸佛有二种加持。）菩萨摩诃萨顶礼诸佛。听受问义。云何二种神力建立。谓三昧正受。（唐云。谓令入三昧。）为现一切身面言说神力。及手灌顶神力。 疏曰。一者令初地菩萨入三昧已。身语加持。为二神力。二者令菩萨满十地已。手灌其顶。为二神力。故总名二种神力也。 　　二别释二力又二。初约初地。二约十地。
            　　今初
             大慧。菩萨摩诃萨初菩萨地。住佛神力。所谓入菩萨大乘照明（二作光明）三昧。入是三昧已。十方世界一切诸佛以神通力。为现一切身面言说。如金刚藏菩萨摩诃萨。及余如是相功德成就菩萨摩诃萨。（唐云。及余成就如是功德相菩萨者是。）大慧。是名初菩萨地。 疏曰。此二神力。具如华严十地品初广明。 　　二约十地
             菩萨摩诃萨。得菩萨三昧正受神力。于百千劫积习善根之所成就。次第诸地对治所治相。通达究竟。至法云地。（唐云。此菩萨蒙佛持力。入三昧已。于百千劫。集诸善根。渐入诸地。善能通达治所治相。至法云地。）住大莲华微妙宫殿。坐大莲华宝师子座。同类菩萨摩诃萨眷属围绕。众宝璎珞庄严其身。如黄金薝卜日月光明。（唐云。身如黄金薝卜花色。如盛满月。放大光明。）诸最胜手从十方来。（唐云。十方诸佛舒莲花手。）就大莲花宫殿座上而灌其顶。譬如自在转轮圣王。及天帝释太子灌顶。是名菩萨手灌顶神力。 疏曰。此二神力。亦如华严第十地中广明。薝卜。此翻黄花。余可知。二别释二力竟。 　　三结叹二力
             大慧。是名菩萨摩诃萨二种神力。若菩萨摩诃萨住二种神力。面见诸佛如来。若不如是。则不能见。复次大慧。菩萨摩诃萨凡所分别三昧神足诸法之行。是等一切悉住如来二种神力。大慧。若菩萨摩诃萨离佛神力。能辩说者。一切凡夫。亦应能说。所以者何。谓不住神力故。大慧。山石树木及诸乐器城郭宫殿。以如来入城威神力故。皆自然出音乐之声。何况有心者。聋盲喑哑无量众苦。皆得解脱。如来有如是等无量神力。利安众生。 疏曰。菩萨必藉如来神力加持。力能入定现通说法。以佛彻证自心现量。知一切法即心自性。得大自在。故能以同体法性之力。加持菩萨。乃至加持山石及宫殿等。令演法音。加持聋盲诸苦众生。令得解脱。皆是大般涅槃之力用也。初正明神力竟。 　　二问答释意
             大慧菩萨复白佛言。世尊以何因缘。如来应供等正觉。（于）菩萨摩诃萨住三昧正受时。及胜进地灌顶时。加其神力。佛告大慧。为离魔业烦恼故。及不堕声闻地禅故。为得如来自觉地故。及增进所得法故。是故如来应供等正觉。咸以神力建立诸菩萨摩诃萨。若不以神力建立者。则堕外道恶见妄想。及诸声闻众魔希望。不得阿耨多罗三藐三菩提。以是故诸佛如来咸以神力。摄受诸菩萨摩诃萨。尔时世尊。欲重宣此义而说偈言。神力人中尊。大愿悉清净。（唐云。世尊清净愿。有大加持力。）三摩提灌顶。初地及十地。（唐云。初地十地中。三昧及灌顶。） 疏曰。意显神力加持。令离二乘涅槃外道计著。令证大涅槃圣智自觉境界故也。第十一般涅槃门竟。 　　第十二缘起门二。初难问。二答释。
            　　今初
             尔时大慧菩萨摩诃萨复白佛言。世尊。佛说缘起。即是说因缘。不自说道。（魏云。如世尊说十二因缘。从因生果。不说自心妄想分别见力而生。唐云。佛说缘起。是由作起。非自体起。）世尊。外道亦说因缘。谓胜。自在。时。微尘生。如是诸性生。（唐云。外道亦说胜性。自在。时。我。微尘。生于诸法。）然世尊所谓因缘生诸性言说有间悉檀。（唐云。今佛世尊。但以异名说作缘起。）无间悉檀。（唐云。非义有别。）世尊。外道亦说有无有生。（魏云。外道亦说从于有无而生诸法。唐云。外道亦说以作者故。从无生有。）世尊亦说无有生。生已灭。（魏云。世尊说言。诸法本无。依因缘生。生已还灭。）如世尊所说。无明缘行乃至老死。此是世尊无因说。非有因说。（唐云。此说无因。非说有因。）世尊建立作如是说。此有故彼有。非建立渐生。观外道说胜。非如来也。所以者何。世尊。外道说因不从缘生。而有所生。世尊。说观因有事。观事有因。（唐云。世尊所说。果待于因。因复待因。）如是因缘杂乱。如是展转无穷。（唐云。如是展转成无穷过。又此有故彼有者。则无有因。） 疏曰。此难世尊平日所说十二因缘。亦犯种种过也。谓无明等能生诸法。何异胜性等能生诸法。此但言说不同。而义无不同也。又说无明缘行。而无明更无所因。何异外道从无生有。又说十二因缘此有故彼有。何异外道从有生有。此皆与外道同也。又外道说胜性等因。不从缘生而有所生。则因果不乱。世尊说待因名果。待果名因。则因果杂乱。外道说因不从缘生。则尚可穷诘。世尊说因更复待因。则展转无穷。此皆不如外道说胜也。 　　二答释二。初正释因缘无过。二转破言说无性。
            　　今初
             佛告大慧。我非无因说。及因缘杂乱说。此有故彼有者。摄所摄非性。觉自心现量。（唐云。我了诸法唯心所现。无能取所取。说此有故彼有。非是无因及因缘过失。） 疏曰。宋译是西土文体。以后成前。唐译是此方文体。以前生后也。由觉自心现量。则知能摄所摄无性故云此有故彼有。此是唯心因果。非无因也。此是假立因果。不杂乱也。非无因。亦非心外有因。不杂乱。亦不展转无穷。知无性。则本无生。亦非俱生及渐生矣。  大慧。若摄所摄计著。不觉自心现量外境界性非性。彼有如是过。非我说缘起。（唐云。若不了诸法唯心所现。计有能取及以所取。执著外境。若有若无。彼有是过。非我所说。）我常说言。因缘和合而生诸法。非无因生。 疏曰。此明不达唯心。乃有诸过。达唯心者。秪约一心而论因缘。非邪因。亦非无因也。初正释因缘无过竟。 　　二转破言说无性二。初疑问。二答释。
            　　今初
             大慧复白佛言。世尊。非言说有性。有一切性耶。（魏云。有言说应有诸法。唐云。有言说故。必有诸法。）世尊。若无性者。言说不生。是故言说有性有一切性。（唐云。若无诸法。言依何起。） 疏曰。佛明诸法唯心所现。心外无法。故疑若无诸法。不应起诸言说也。 　　二答释
             佛告大慧。无性而作言说。谓兔角龟毛等。世间现言说。大慧。非性。非非性。（唐云。彼非有。非非有。）但言说耳。如汝所说。言说有性有一切性者。汝论则坏。（魏云。汝言以有言说。应有诸法者。此义已破。）大慧。非一切刹土（皆）有言说。言说者。是作耳。（唐云。假安立耳。）或有刹土。瞻视显法。或有作相。（唐云。或现异相。）或有扬眉。或有动睛。或笑或欠。（唐云。颦呻。）或謦欬。或念刹土。或动摇。大慧。如瞻视。（魏云。无瞬。唐云。不瞬。）及香积（魏云。众香。唐云。妙香。）世界。普贤如来国土。但以瞻视。令诸菩萨得无生法忍。及诸胜三昧。是故非言说有性有一切性。（唐云。非由言说而有诸法。）大慧。见此世界蚊蚋虫蚁。是等众生无有言说。而各办事。尔时世尊。欲重宣此义而说偈言。如虚空兔角。及与槃大子。（二皆作石女儿。）无而有言说。如是性妄想。因缘和合法。凡愚起妄想。（唐云。妄计法如是。因缘和合中。愚夫妄谓生。）不能如实知。轮回三有宅。 疏曰。先明无性而有言说。次明无言而能显法及能办事。后颂计著言说及计著有诸法者。不如实知自心现量常受轮回也。言非性非非性者。兔本无角。故非性。有此言说。故非非性。余并可知。第十二缘起门竟。 楞伽阿跋多罗宝经卷第二义疏上 温州头陀寺谛闲法师经募功德芳名列右
            比丘雪忝　如根　崇宣　式严　正机　普照　能安　德峰　性光　安煦　修慈　文道　普方　西莲　作明　秀海　慈照　仁丽　昌悟　嵩霖　辉山　乘一　各施洋壹元
            常州天宁寺清镕谨识
           
            楞伽阿跋多罗宝经卷第二义疏下 　　第十三常声如幻门二。初正明惑乱即常。二委明惑乱如幻。
            　　初中二。初问。二答。
            　　今初
             尔时大慧菩萨摩诃萨复白佛言。世尊。常声者。何事说。（魏云。世尊说常法。依何等法。作如是说。唐云。世尊所说常声。依何处说。） 疏曰。前明涅槃离断离常。又明缘起非摄所摄。则世出世法。皆离曰句矣。何故世尊复有时说常住真心。常乐我净。及说十二因缘。有佛无佛性相常住等法。毕竟依何事而作是说耶。 　　二答二。初正明依惑乱说。二申明成凡圣性。
            　　今初
             佛告大慧。为惑乱。（魏云。依迷惑法。我说为常。唐云。依妄法说。）以彼惑乱。诸圣亦现。而非颠倒。（魏云。圣人亦见世间迷惑法。非颠倒心。唐云。以诸妄法。圣人示现。然不颠倒。）大慧。如春时焰。（二作阳焰）火轮。垂发。乾闼婆城。幻梦。镜像。世间颠倒。（唐云。世无智者。生颠倒解。）非明智也。然非不现。（魏云。有智慧者。不生分别。非不见彼迷惑之事。）大慧。彼惑乱者。有种种现。非惑乱作无常。所以者何。谓离性非性故。（唐云。妄法现时。无量差别。然非无常。何以故。离有无故。）大慧。云何离性非性惑乱。谓一切愚夫种种境界故。（唐云。云何离有无。一切愚夫种种解故。）如彼恒河。饿鬼见不见故。无惑乱性。（唐云。如恒河水。有见不见。饿鬼不见。不可言有。）于余现故。非无性。（唐云。余所见故。不可言无。）如是惑乱。诸圣离颠倒。（唐云。圣于妄法。离颠倒见。） 疏曰。世间惑乱所见妄法。本离有无。故云常也。且如恒河。本非有无。而饿鬼不见。妄计无水。世人见之。妄计有水。然饿鬼谓无。非定无。世人谓有。亦岂实有哉。圣人离于有无颠倒见已。假使示同饿鬼。而不执定无。假使示同世人。而不执实有。不执定无。故能使饿鬼甘露充满。不执实有。故能使世人入水不溺。是谓不为物转。便能转物也。思之。  不颠倒。是故惑乱常。谓相相不坏故。（唐云。妄法是常。相不异故。）大慧。非惑乱种种相。（唐云。非诸妄法有差别相。）妄想相坏。是故惑乱常。（唐云。以分别故而有别异。是故妄法其体是常。）大慧。云何惑乱真实。若复因缘。诸圣于此惑乱不起颠倒觉。非不颠倒觉。（唐云。云何而得妄法真实。谓诸圣者。于妄法中不起颠倒。非颠倒觉。）大慧。除诸圣。于此惑乱有少分想。非圣智事相。大慧。凡有者。愚夫妄说。非圣言说。 疏曰。法离有无。是故即常。且如恒河。不以世人之有。坏饿鬼之无。不以饿鬼之无。坏世人之有。则知恒河本非有无差别之相。但以饿鬼妄想执无。与世人异。世人妄想执有。与饿鬼异。故云妄想。相坏耳。而除却世人饿鬼二种妄想。则恒河本非有无。非有无。岂非常乎。于恒河不起有无二颠倒觉。觉知唯是自心现量。心外无河。非不并觉世人饿鬼之颠倒觉。而自实无颠倒觉也。（上句顺宋译。是约照俗。下句顺唐译。是约证真。）设于恒河有少分四句妄想未尽。即非圣智事相。但是愚夫戏论妄说耳。若少分妄想不生。则恒河便是自心现量。岂非真实。但举恒河一喻。例一切法。无不皆尔。初正明依惑乱说竟。 　　二申明成凡圣性二。初正示圣凡分别。二结成性即真如。
            　　今初
             彼惑乱者。倒不倒妄想。起二种种性。（唐云。若分别妄法是倒非倒。彼则成就二种种性。）谓圣种性。及愚夫种性。圣种性者三种分别。谓声闻乘。缘觉乘。佛乘。云何愚夫妄想。起声闻乘种性。谓自共相计著。起声闻乘种性。是名妄想起声闻乘种性。（唐云。云何愚夫分别妄法。生声闻乘种性。所谓计著自相共相。）大慧。即彼惑乱妄想。起缘觉乘种性。谓即彼惑乱自共相不亲计著。起缘觉乘种性。（唐云。何谓复有愚夫分别妄法。成缘觉乘种性。谓即执著自共相时。离于愦闹。）云何智者即彼惑乱。起佛乘种性。谓觉自心现量。外性非性。不妄想相。起佛乘种性。是名即彼惑乱。起佛乘种性。（唐云。何于智人分别妄法。而得成就佛乘种性。所谓了达一切。唯是自心分别所见。无有外法。）又种种事性。凡夫惑想。起愚夫种性。（唐云。有诸愚夫。分别妄法种种事物。决定如是。决定不异。此则成就生死乘性。） 疏曰。此经所称惑乱。即唐释所谓妄法。指三界依正色心因果诸法。犹如目所见空华。故名惑乱也。众生无始以来在惑乱中。舍此惑乱妄法。更无所观之境。但能观之智有倒有不倒耳。此经所称妄想。即唐译所谓分别。克指观智而言。若邪想邪分别。则成凡愚。若正想正分别。则成圣种。而皆以惑乱妄法为所观境。是知惑乱妄法。体非十界。能生十界。虽生十界。即非十界。所以前云惑乱常惑乱真实也。计著自其相者。但破我执。不破法执。故虽非邪。名之为圣。而根钝故。仍名为愚。不亲计著者。唐云离于愦闹。此则知自共相如幻如梦。当体无生。本无愦闹。无可计著。而犹未知自心现量。亦名为愚。觉自心现量者。知一切法皆唯心现。有即非有。是正分别。即妄想而非妄想。故名为智也。种种事性者。法本无性。而迷惑分别。计有实性。著我著法。不出生死。恒于六道往来不息。故唐译亦称乘也。 　　二结成性即真如
             彼非有事。非无事。是名种性义。（唐云。彼妄法中种种事物。非即是物。亦非非物。）大慧。即彼惑乱不妄想。诸圣心意意识过习气自性法转变性。是名为如。（唐云。即彼妄法。诸圣智者心意意识诸恶习气自性法转依故。即说此妄名为真如。）是故说如离心。（唐云。是故真如离于心识。）我说此句显示离想。即说离一切想。（唐云。我今明了显示此句。离分别者。悉离一切诸分别故。） 疏曰。惑乱妄法。全妄即真。随缘不变。离一切相。故非事物。不变随缘。即一切法。故非无事物。譬如醉人所见转屋。即是不转之屋。捏目所见二月。即是但一月真。目所见空华。即是晴明空体。唯佛乘人。唯心直进。观察妄想无性。心外无法。意识不与我法二执相应。转为妙观察智相应心品。则意亦不与我法二执相应。转为平等性智相应心品。由此无漏妙智。熏于第八藏心。使无漏种日复炽盛。则有漏种新者不生。旧者消灭。至纯净位。转为大圆镜智相应心品。是谓心意意识过习气自性法转变性。譬如吐酒得醒。见屋不转。停捏不劳。见一真月。病去。华处本空。方知惑乱妄法。本元真如。此真如体。实非凡夫二乘心意意识未转依时所能亲证。必离一切妄想分别。乃契会耳。初正明惑乱即常竟。  　　二委名惑乱如幻四。初正明如幻。二会释无生。三兼明名句形身。四兼明四种记论。
            　　今初有三番问答
             大慧白佛言。世尊。惑乱为有为无。（唐云。所说妄法。为有为无。）佛告大慧。如幻。无计著相。（唐云。无执著相故。）若惑乱有计著相者。计著性不可灭。缘起应如外道说因缘生法。（唐云。若执著相体是有者。应不可转。则诸缘起。应如外道说作者生。） 疏曰。此初番问答。明妄法非有无也。譬如幻师。以幻术力。幻作兔马等物。愚小无知。计著有实。而原无所计著之实兔马相。若幻法果有体相。如彼愚小所计著者。则便不可转灭。何异外道所说能生所生皆实有耶。  大慧白佛言。世尊。若惑乱如幻者。复当与余惑作因。（唐云。若诸妄法同于幻者。此则当与余妄作因。）佛告大慧。非幻惑因。不起过故。（唐云。非诸幻事为妄惑因。以幻不生诸过恶故。）大慧。幻不起过。无有妄想。（唐云。以诸幻事无分别故。）大慧。幻者从他明处。（唐作明咒）生。非自妄想过习气处生。是故不起过。大慧。此（唐云。此妄惑法）是愚夫心惑计著非圣贤也。尔时世尊。欲重宣此义而说偈言。圣不见惑乱。（唐云妄法）中间亦无实。中间若真实。惑乱即真实。（唐云。以妄即真故。中间亦真实。）舍离一切惑。若有相生者。是亦为惑乱。不净犹如。（唐云。若离于妄法而有相生者。此还即是妄。如未清净。）复次大慧。非幻无有相似。见一切法如幻。（唐云。见诸法非幻无有相似。故说一切法如幻。） 疏曰此第二番问答明愚夫不知妄法如幻而起计著。所以生过。若达如幻。则不起过也。问意由迷惑故而起妄法。譬如由幻术故而起幻事。妄法能生余妄。则幻事亦应能生余幻。此反以法例喻而为难也。佛直答以幻不起过。无妄想故。圣贤于诸妄法。了知皆从妄想过习气生。譬如幻事。从幻术生。当体不实。绝不计著。所以亦不起过。若谓妄法是有。不同幻事。便是愚夫心惑计著。非是圣贤。此正以喻例法而为释也。偈中前四句。意明真外无妄。故无妄法可见。后四句。意明妄外无真故非有真相生也。复次下。申明圣贤见一切法。最与幻事相似。故说一切法如幻耳。  大慧白佛言世尊。为种种幻相计著。言一切法如幻。（唐云。为依执著种种幻相。言一切法犹如幻耶。）为异相计著。（唐云。为异依此执著颠倒相耶。）若种种幻相计著。言一切性如幻者。（唐云。若依执著种种幻相。言一切法犹如幻者。）世尊。有性不如幻者。（唐云。非一切法悉皆如幻。）所以者何。谓色种种相非因。（唐云。何以故。见种种色相不无因故。）世尊。无有因色种种相现如幻（唐云。都无有因。令种种色相显现如幻。）世尊是故无种种幻相计著相似性如幻。（唐云。是故世尊。不可说言依于执著种种幻相。言一切法犹如幻者。） 疏曰。此第三番问。蹑前答文而起难也。前云一切诸法。非幻无有相似。但是愚夫心惑计著。故说如幻以开晓之。然愚夫计著诸法。与计著幻事。其计著之情虽同。而只今世间种种色相。与幻现种种色相。其色相之因有异。谓兔马等幻事。则因幻师咒术乍现。而世间种种色相。自有因缘所生。非以幻术为因。又幻事现时。纵令愚夫计著。不久必能显现其为非实。而世间种种色相。一任愚夫计著。何由显现令其如幻耶。是故不可说言依于计著。言如幻也。  佛告大慧。非种种幻相计著相似。一切法如幻。（唐云。不依执著种种幻相。言一切法如幻。）大慧。然不实一切法速灭如电。（唐云。以一切法不实速灭如电。）是则如幻。大慧。譬如电光。刹那顷现。现已即灭。非愚夫现。（魏云。凡夫不见。唐云。世间凡愚悉皆现见。）如是一切性自妄想自共相。（唐云。一切诸法依自分别。自其相现。亦复如是。）观察无性。非现色相计著。（唐云。以不能观察无所有故。而妄计著种种色相。）尔时世尊。欲重宣此义而说偈言。非幻无有譬。说法性如幻。不实速如电。是故说如幻。（唐云。非幻无相似。亦非有诸法。不实速如电。如幻应当知。） 疏曰。此第三番答。正明诸法的皆如幻。不依计著而言加幻也。夫电光一现即灭。凡愚共知。一切诸法亦皆一现即灭。凡愚不知。以不知一切诸法自相共相。唯依妄相分别乍现故也。妄想念念生已即灭。则所现诸法自相共相。亦皆念念生已即灭。由妄想随灭随生。长时相续。故妄见诸法相以相续。计以为实。谓不同幻耳。若能观察诸法无性。则不计著自心所现色相以为实有矣。初正明如幻竟。 　　二会释无生二。初难问。二答释。
            　　今初
             大慧复白佛言。如世尊所说。一切性无生及如幻。（唐云。如佛先说。一切诸法皆悉无生。又言如幻。）将无世尊前后所说自相违耶。说无生性如幻。 疏曰。此恐凡愚执无生为不生。执如幻为有生。未免相违。故问之也。 　　二答释
             佛告大慧。非我说无生性如幻前后相违过。（唐云。无有相违。）所以者何。谓生无生。觉自心现量。（唐云。何以故。我了于生即是无生。唯是自心之所见故。）有非有外性非性。无生现。（唐云。若有若无一切外法。见其无性。本不生故。）大慧。非我前后说相违过。然坏外道因生故。我说一切性无生。（唐云。为离外道因生义故。我说诸法皆悉不生。）大慧。外道痴聚。欲令有无有生。非自妄想种种计著缘。（唐云。外道群聚。共兴恶见。言从有无生一切法。非自执著分别为缘。）大慧。我非有无有生。是故我以无生说而说。（唐云。我说诸法非有无生。故名无生。）大慧。说性者。为摄受生死故。坏无见断见故。为我弟子摄受种种业受生处故。以声性说摄受生死。（唐云。说诸法者。为令弟子。知依诸业摄受生死。遮其无有断灭见故。）大慧。说幻性自性相。为离性自性相故。（唐云。说诸法相犹如幻者。令离诸法自性相故。）堕愚夫恶见相希望。不知自心现量。（唐云。为诸凡愚堕恶见欲。不知诸法唯心所现。）壤因所作生缘自性相计著说幻梦自性相一切法。（唐云。为令远离执著因缘生起之相。说一切法如幻如梦。）不令愚夫恶见希望。计著自及他一切法如实处见。作不正论。（唐云。彼诸愚夫。执著恶见。欺诳自他。不能明见一切诸法如实住处。）大慧。如实处见一切法者。谓超自心现量。（唐云。见一切法如实处者。谓能了达唯心所现。）尔时世尊。欲重宣此义而说偈言。无生作非性。（唐云。无作故无生）有性（唐作法）摄生死。观察（唐作了达）如幻等于相不妄想（唐作分别） 疏曰。此明所说无生及诸法如幻。皆为对治物机。不相违也。为破外道邪因无因所生。故说无生。为破断见无见。故说唯心所现因果诸法。为破妄计诸法有自性相。故说如幻如梦。若能了达自心现量。则知生即无生。业及生死亦不失坏。而皆无性如幻梦矣。但依唐译思之。文义可了。二会释无生竟。 　　三兼明名句形身
             复次大慧。当说名句形。（魏作字。唐作文）身相。善观名句形身菩萨摩阿萨。随入义句形身。（唐云。诸菩萨善观此相。了达其义）疾得阿耨多罗三藐三菩提。如是觉已。觉一切众生。大慧。名身者。谓若依事立名。（唐云。谓依事立名。名即是身）是名名身。句身者。谓句有义身。自性决定究竟。（唐云。诸能显义决定究竟）是名句身。形（文字）身者。谓显示名句。（唐云。谓由于此能成名句）是名形身。 疏曰。凡愚不达自心现量。妄计心外实有名句文身。故勖菩萨当善观其相也。名诠自性。故云依事立名。如依能见之事。即立眼名。依所见之事。即立色名。依能闻之事。即立耳名。依所闻之事。即立声名等。句诠差别。故云显义决定究竟。如说眼无常。乃至意无常。色无我。乃至识无我等。形即文字。为名句依。故云显示名句也。  又形身者。谓长短高下。（唐先有云。句身者。谓句事究竟。名身者。谓诸字名各各差别。如从阿字乃至呵字。乃接此句。魏释亦有三句。）又句身者。谓径迹。（唐云。如足迹）如象马人兽等所行径迹。（唐云。如衢巷中人畜等迹）得句身名。大慧。名及形者。谓以名说无色四阴。故说名。自相现。故说形。（唐云。名。谓非色四蕴。以名说故。文。谓名之自相。由文显故。）是名名句形身说名句形身相分齐。应当修学。 疏曰。句事究竟。谓必诠事至于究竟。方成一句也。字名差别。谓如阿至呵等。但可诠差别事。即名为名也。长短高下。谓文字当体。有此对待假相也。径迹者。如有径路。则有人畜所行足迹。譬有名字。则有依名所显句义也。无色四阴者。受想行识。但有名字。更无体相可表示也。名之自相由文显者。由此受想行识等文字。方得显现四阴等名也。同前共有三番解释。并是唯心所现。依于音声而有差别。谓之不相应行。与彼音声不即不离。非别有性。（且约此土声为教体。云与音声不即不离。若他土中。以色香等为教体者。亦皆不即离也。）故云。于彼身相分齐。应当修学。不可妄计心外有法也。  尔时世尊。欲重宣此义而说偈言。名身与句身。及形身差别。凡夫愚计著。如象溺深泥。
           
            疏曰。圣智了达唯心。则色等六尘性境。尚非心外别有。况依色等假立名句文身。岂别有耶。凡愚计著。不达名句文身性空。譬如象溺深泥。何能出哉。此甚警人不可计著也。三兼明名句形身竟。
           
            　　四兼明四种种记论
             复次大慧。未来世智者。以离一异俱不俱见相。我所通义问无智者。彼即答言。此非正问（魏云。未来世中无智慧者。以邪见心。不知如实法故。因世间论。自言智者。有智者问如实之法。离邪见相一异俱不俱。而彼愚人作如是言。是问非是。非正念问。唐云。未来世中。有诸邪智恶思觉者。离如实法。以见一异俱不俱相问诸智者。彼即答言此非正问） 疏曰。此段文意。须将三译参合。方有著落。大凡有智慧人。若见邪智妄问一异俱不俱相。即应答云。此非正问。而彼邪智恶觉之人。若见智者问以离一异俱不俱相。佛所通达第一义谛。彼亦妄答以为非正问也。  谓色等常无常为异不异。（魏云。为一为异。）如是涅槃诸行。（魏云。如是涅槃有为诸行。为一为异。）相所相。（魏云。相中所有能见所见。为一为异。）求那所求那（唐云。依所依）造所造（魏云。作者所作。为一为异。）见所见。（魏云。能见可见。为一为异。）尘及微尘。（唐云。地与微尘。魏云。四大中色香味触。为一为异。泥团微尘。为一为异。）修与修者。（唐云。智与智者。魏云。知者所知。为一为异。）如是比展转相。如是等问（唐云。如是等不计事次第而问） 疏曰。此广述无智者之邪问也。  而言佛说无记止论。非彼痴人之能知。（唐云。世尊说此当止记答。愚夫无智。非所能知。）谓闻慧不具故。如来应供等正觉令彼离恐怖句故。说言无记。不为记说。（唐云。佛欲令其离惊怖处。不为记说。）又止外道见论故。而不为说。（唐云。不记说者。欲令外道永得出离作者见故。）大慧。外道作如是说。谓命即是身。如是等无记论。（唐云。诸外道众。计有作者。作如是说。命即是身。命异身异。如是等说。名无记论。）大慧。彼诸外道愚痴于因。作无记论。非我所说。（魏云。外道迷于因果义故。是故无记。非我法中名无记也。）大慧。我所说者。离摄所摄妄想不生。云何止彼。（魏云。我佛法中。离能见可见虚妄之相。无分别心。是故我法中无有置答。唐云。我教中说离能所取。不起分别。云何可止。）大慧。若摄所摄计著者。不知自心现量故止彼。（魏云。诸外道等。执著可取能取。不知但是自心见法为彼人故。我说言有四种问法。无记置答。非我法中。唐云。若有执著能取所取。不了唯是自心所现。彼应可止。） 疏曰此明外道邪问。无有实义。是无记论。应置不答。故须以不答止之。若佛法中正问。理应广答。不可妄以为无记而止之也。然外道所问无记邪论。不出四句。所谓一异及俱不俱。设使彼有闻慧。便可为其广说四句皆非。显出自心现量第一义境。由彼闻慧不具。若闻离四句法。必当恐怖失措。如大佛顶经中。于无是见者无非见者二语。佛皆以如是印之。大众非无学者。便皆茫然不知是义终始。一时惶悚失其所守。况外道乎。又外道妄计作者为因。所作为果。不知因果皆唯心现。故作一异俱不俱等诸无记论。应须置而不答。非佛法中正问。而可用置答也。奈何无智愚人。见佛法中诃外道之非正问。遂诃智人以为非正问哉。呜呼。上古宗匠之用棒喝。如彼智者。今时宗匠仿而用之。亦类彼无智者矣。  大慧。如来应供等正觉。以四种记论为众生说法。大慧。止记论者。我时时说。（魏云。为待时故。说如是法。唐云。我别时说。）为根未熟。不为熟者（魏同。唐云。以根未熟。且止说故） 疏曰。此因前所明止论。而明佛之说法。总有四种不可执一也。言四种者。后偈自出其相。今止记论。但是四种之一。不过为根未熟者耳。  复次大慧。一切法离所作因缘不生。无作者故。一切法不生。（唐云。何故一切法不生。以离能作所作。无作者故。）大慧。何故一切性离自性。以自觉观时。自共性相不可得故。说一切法不生。（唐云。何故一切法无自性。以证智观。自相共相不可得故。）何故一切法不可持来。不可持去。以自共相。欲持来无所来。欲持去无所去。是故一切法离持来去。（唐云。何故一切法无来去。以自共相。来无所从。去无所至故。）大慧。何故一切诸法不灭。谓性自性相无故。一切法不可得故。一切法不灭。（唐云谓一切法无性相故。不可得故。）大慧。何故一切法无常。谓相起无常性。是故说一切法无常。（唐云。谓诸相起无常性故。）大慧。何故一切法常。谓相起无生性无常常。故说一切法常。（唐云。谓诸相起即是不起无所有故。无常性常。是故我说一切法常。）
           
            疏曰。此明为根熟者分别答也。文并可知。  尔时世尊。欲重宣此义而说偈言。记论有四种。一向（魏云。直答。）反诘问。（魏云。质答。）分别及止论（二作置答。）以制诸外道。有及非有生。僧佉毗舍师。（唐云。数论与胜论。言有非有生。）一切悉无记。彼如是显示（唐云。如是等诸说。一切皆无记）正觉所分别。自性不可得。（唐云。以智视察时。体性不可得。）以离于言说。故说离自性。 疏曰。随问直答。名为一向。反诘质之。令其自悟。名为质答。详细解释。名分别答置而不答。名为止论。若为根熟。用前三种。若为外道。具用四种。外道亦有应直答反问及分别答者故也。有及非有生者。即邪因无因二论也。僧佉者。即数论师。立二十五法。妄谓二十三法。皆是冥谛所生。神我之所受用。又计能生所生定一。毗舍者。即胜论师。立六句义。计能有所有定异。然彼等诸说。但有虚言。都无实义。故一切悉无记也。若夫自觉圣智了达自心现量境界。毫无诸法自性可得。此则唯证相应。非言语之所及。故强说为离自性耳。第十三常声如幻门竟。 　　第十四四果差别相门三。初请问。二许宣。三正说。
            　　今初
             尔时大慧菩萨摩诃萨复白佛言。世尊。惟愿为说诸须陀洹。须陀洹趣差别通相。（二译皆云行差别相。）若菩萨摩诃萨。善解须陀洹趣差别通相及斯陀含。阿那含。阿罗汉方便相。分别知已。如是如是为众生说法。谓二无我相及二障净。（唐云。令其证得二无我法。净除二障。）度诸地相究竟通达。（魏云。次第进取地地胜相。唐云。诸地相渐次通达）得诸如来不思议究竟境界。如众色摩尼。善能饶益一切众生。以一切法境界无尽身财摄养一切。 疏曰。四果修行差别之相。皆是如来化他妙权。能引众生从权入实。故菩萨必须善解之也。 　　三许宣
             佛告大慧。谛听谛听善思念之。今为汝说。大慧白佛言。善哉世尊。唯然听受。 　　二正说二。初正明行相。二结属唯心。
            　　初中四。初明须陀洹（至）四明阿罗汉。
            　　今初
             佛告大慧。有三种须陀洹。须陀洹果差别。云何为三。谓下。中。上。下者。极七有生。（唐云。于诸有中极七反生。）中者。三五有生而般涅槃。上者。即彼生（唐云。此生。）而般涅槃。此三种。有三结下中上。（唐云。此三种人。断三种结。）云何三结。谓身见。疑。戒取是三结差别。上上升进得阿罗汉。  疏曰。下须陀洹。断见惑三结已。不复精进。故欲界九品思惑。总润七生。谓上上任运贪嗔痴慢。能润二生。上中上下品惑。各润一生。中上品惑。能润一生。中中中下品惑。共润一生。下三品惑。共润一生至七生已。惑润已尽旧业种枯。永不于三有中受生也。中须陀洹断三结已。不喜受生。更起加行。若断上上品惑。则损二生。余五生在。若断上中。必断上下。则损四生。余三生在。若更断中上品惑。余二生在。名为家家。若更断中中中下品惑。则转名斯陀含果。若更断下三品惑。则转名阿那含果也。上须陀洹。断三结已。深厌三界。起大加行。即于此生断尽九地八十一品思惑。故得入涅槃也。言三结者。初果所断见惑。共有十使。谓贪。嗔。痴。慢。疑。身。边。戒。见。邪。今以身见而摄边见。以戒取而摄见取。以疑惑而摄邪见。以三结总摄贪嗔痴慢。谓见惑中之贪等。必由三结方起故也。  大慧。身见有二种。谓俱生。及妄想。（二云分别。）如缘起妄想。自性妄想。（唐云。如依缘起。有妄计性。）譬如依缘起自性。种种妄想自性计著生。以彼非有非无非有无。无实妄想相故。愚夫妄想种种妄想自性相计著。（唐云。彼法但是妄分别相。非有非无。非亦有亦无。凡夫愚痴而横计著。）如热时焰。鹿渴水想。是须陀洹妄想身见。彼以人无我摄受无性。断除久远无知计著。（唐云。此分别身见。无智慧故。久远相应相。见人。无我。即时舍离）大慧。俱生者。须陀洹身见。自他身等四阴无色相故。色生造及所造故。展转相因相故。大种及色不集故。须陀洹观有无品不现。身见则断。（唐云。俱生身见。以普观察自他之身。受等四蕴无色相故。色由大种而得生故。是诸大种互相因故。色不集故。如是观已。明见有无。即时舍离。）如是身见断。贪则不生。是明身见相。 疏曰。此明二种身见不同。断身见之观亦不同也。俱生身见。即是思惑。在六七二识。细故难断。必俟见道之后。重虑缘真。修无漏观。乃能断之。妄想分别身见。即是见惑局在第六意识。粗故易断。创见人无我时。即便舍离也。分别身见者。依于色心五阴而起分别。妄计即离大小等二十句也。夫现在色心五阴。本是因缘生法。非有非无。非亦有无。乃缘起自性。非我我所。而妄想计著。谓我我所。如阳焰非水。渴鹿谓水。此则须陀洹一见人无我时便能断除之矣。至于俱生身见。不由妾相分别始有。任运执著色心假聚以为是我。故于见道之后。仍普观察自他之身。不过五阴所成。而受想行识。毫无色相。但有名字。至于色身。不过是地水火风四大所成。四大又复展转相因。无有实性。且析四大。犹似可成色等微尘。而色等微尘。决定不可集为四大。须陀洹人如是普观察已。知此五阴决定非我。故俱生身见断。而三界贪不生。便成阿罗汉也。  大慧。疑相者。谓得法善见相故。（唐云。于所证法善见相故。）及先二种身见（之中。）妄想（分别身见已先）断故。疑法不生。（唐云。于诸法中。疑不得生。）不于余处起大师见为净不净。是名疑相须陀洹断。 疏曰。不了谛理而起犹豫。名之为疑。唯是分别。无有俱生。须陀洹人于所证得四谛法中。已善见其真实相故。分别身见。已永断故。世出世间因果法中。决不生疑。于佛法僧。得不坏信。故更不于外道天魔等处。起大师见。疑其为净为不净也。  大慧。戒取者。云何须陀洹不取戒。谓善见受生处苦相故是故不取。大慧。取者。谓愚夫决定受习苦行。为众具乐。故求受生。彼则不取。（唐云。凡愚于诸有中。贪著世乐。苦行持戒。愿生于彼。须陀洹人。不取是相。）除回向自觉胜离妄想无漏法相行方便。受持戒支。（唐云。唯求所证最胜无漏无分别法修行戒品。）是名须陀洹取戒相断。 疏曰。贪著后有而持诸戒。皆名戒取。如难陀为生天故。精持比丘律行。佛敕阿难不与共语共坐。以其志趣邪僻故也。岂惟牛狗等戒。方名戒取耶。
           
             须陀洹断三结。贪痴不生。（唐云。舍三结故。离贪嗔痴。）若须陀洹作是念。此诸结。我不成就者。应有二过。堕身见及诸结不断（魏云。若须陀洹生如是心。此是三结。我离三结者。是名见二法。随于身见。彼若如是。不离三结） 疏曰。断三结贪嗔痴不生者。利使断。从利使所起之钝使亦断也。三结本是虚妄之法。如幼小者。于闇室中怖称有鬼。鬼非有也。若云此是三结。我离三结。则无结而妄计有结。无我而妄计有我。譬如幼小云此是闇室中鬼。我不怖鬼。岂能真不怖哉。故堕身见及诸结不断二过也。  大慧白佛言。世尊。世尊说众多贪欲。彼何者贪断。（唐云。贪有多种。舍何等贪。）佛告大慧。爱乐女人缠绵贪著。种种方便身口恶业。受现在乐。种未来苦。彼则不生。（魏云。远离与诸女人和合。不为现在乐。种未来苦因。唐云。舍于女色缠绵贪欲。见此现乐。生来苦故。）所以者何。得三昧正受乐故。是故彼断。非趣涅槃贪断。（唐云。又得三昧殊胜乐故。是故舍彼。非涅槃贪。魏云。须陀洹远离如是等贪。非离涅槃贪。）
           
            疏曰。初果未尽欲界思惑。但已明信世间因果。又得无漏三昧正受。故于女人欲爱。能舍能远离也。而贪求涅槃之心。正未可舍。初明须陀洹竟。 　　二明斯陀含
             大慧。云何斯陀含相。谓顿照色相。（魏云。谓一往见色相现前生心。）妄想生相见相不生。（魏云。非虚妄分别相见。）善见禅趣相故。（魏云。以善见禅修行相故。）顿来此世。（魏云。一往来世间。）尽苦际。得涅槃。（魏云。便断苦尽。入于涅槃。）是故名斯陀含（唐云。谓不了色相。起色分别。一往来已。善修禅行。尽苦边际而般涅槃。是名斯陀含。）
           
            疏曰。二果犹有欲界下三品惑。故一往见色相现前。未免生心。而非分别所起见惑也。又以善修禅行故。一往来世间。便尽余惑而入涅槃。须依魏译释之。方与教相不相违背。 　　三明阿那含
             大慧。云何阿那含。谓过去未来现在色相性非性生见过患使妄想不生故。（唐云。谓于过未现在色相起有无见分别。过恶随眠不起。）及结断故。（唐云。永舍诸结。更不还来。）名阿那含。 疏曰。妄想不生。牒前断分别惑。断结。正明断欲残思。进断上二界思惑也。 　　四明阿罗汉
             大慧。阿罗汉者。谓诸禅三昧。解脱力明。（唐云。悉已成就）烦恼苦妄想非性故。（唐云。烦恼诸苦分别永尽。）名阿罗汉。大慧白佛言。世尊。世尊说三种阿罗汉。此说何等阿罗汉。世尊。为得寂静一乘道。（魏云。决定寂灭。唐云。一向趣寂。）为菩萨摩诃萨方便示现阿罗汉。为佛化化。佛告大慧。得寂静一乘道声闻。非余。余者行菩萨行。及佛化化。巧方便本愿故。于大众中示现受生。为庄严佛眷属故。 疏曰。诸禅等成就。即梵行已立。所作已办也。烦恼苦尽。即我生已尽。不受后有也。此唯约定性声闻言之。非佛菩萨所化现也。初正明行相竟。
           
            　　二结属唯心
             大慧。于妄想处种种说法。（唐云。于虚妄处。说种种法。）谓得果得禅。禅者入禅。悉远离故（唐云。所谓证果。褝者及禅。皆性离故。）示现得自心现量得果相。说名得果。（唐云。自心所见得果相故。）复次大慧。欲超禅无量无色界者。当离自心现量相。（唐云。应离自心所见诸相。）大慧。受想正受超自心现量者不然。何以故。有心量故。（唐云。想受灭三昧。超自心所见境者不然。不离心故。）尔时世尊。欲重宣此义而说偈言。诸禅四无量。无色三摩提。一切受想灭。心量彼无有。（唐云。唯心不可得。）须陀槃那果。往来及不还。及与阿罗汉。斯等心惑乱。（唐云。悉依心妄有）禅者禅及缘（唐作所缘。）断知（唐作断惑。）见真谛。此则妄想量。若觉得解脱（唐云。了知即解脱） 疏曰。世间十二门禅。出世灭尽三昧及与四果。皆是唯心心外无法。菩萨了之。故能无所取著。随顺群机或施或废。皆得自在也。第十四四果差别相门竟。  　　第十五二种觉门三。初正辨二觉。二明善觉四大。三明善觉五阴。
            　　初中三。初总标。二别释。三结益。
            　　今初
             复次大慧。有二种觉。（二皆作智。）谓观察觉。及妄想相摄受计著建立觉。（魏云。虚妄分别取相住智。唐云。取相分别执著建立智。） 　　二别释二。初释观察。二释计著建立。
            　　今初
             大慧观察觉者。谓若觉性自性相。选择离四句不可得。（魏云。观察一切诸法体相。离于四句无法可得。唐云。谓观一切法离。四句不可得。）是名观察觉。大慧。彼四句者。谓离一异俱不俱有无非有非无常无常。是名四句。大慧。此四句离。是名一切法。大慧。此四句观察一切法。应当修学。（唐云。我以诸法离此四句。是故说言一切法离。如是观法。汝应修学。）
           
            疏曰。一切诸法。皆唯心现。本离四句。如是观察。便是妙观察智真实方便。故劝修学也。诸法离四句相。具如第九门中已明。 　　二释计著建立
             大慧。云何妄想。相摄受计著建立觉。谓妄想相摄受。计著坚湿暖动不实妄想相四大种。（魏云。所谓执著坚热湿动虚妄分别四大相故。唐云。谓于坚湿暖动请大种性。取相执著。虚妄分别。）宗因相譬喻计著。不实建立。而建立（魏云。执著建立因譬喻相故。建立非实法以为实。唐云。以宗因喻而妄建立。）是名妄想相摄受计著建立觉。 疏曰。下文广明四种妄想。成内外四大。则心外何尝实有四大。而诸凡愚。妄以宗因喻成立四大为实有性。谓地实有坚性。水实有湿性等。岂非妄想计著。于不实法而建立耶。二别释竟。 　　三结益
             是名二种觉相。若菩萨摩诃萨成就此二觉相。人法无我相究竟善知方便无所有觉。观察行地得初地。（唐云。菩萨知此智相。即能通达人法无我。以无相智。于解行地。善巧观察。入于初地。）入百三昧。得差别三昧。（唐云。以胜三昧力）见百佛及百菩萨。知前后际各百劫事。光照百刹土。知上上地相。大愿殊胜。神力自在。法云灌顶。当得如来自觉地。善系心十无尽句。成熟众生。种种变化。光明庄严得自觉圣乐。三昧正受（唐云。十无尽愿。成就众生。种种应现。无有休息。而恒安住。自觉境界三昧圣乐。）
           
            疏曰。知计著建立之非。则知所舍。知观察离四句之是。则知所修。故能从解行地入欢喜地。乃至成佛。尽未来时。成熟众生。恒住自觉圣智乐也。初正辨二觉竟。 　　二明善觉四大
             复次大慧。菩萨摩诃萨。当善四大造色。（魏云。应善知四大及四尘相。唐云。当善了知大种造色。）云何菩萨善四大造色。大慧。菩萨摩诃萨作是觉（唐云。应如是观。）彼真谛者。四大不生。（唐云。彼诸大种。真实不生）于彼四大不生。作如是观察。观察已。觉名相妄想分齐。自心现分齐。外性非性。是名心现妄想分齐谓三界。（唐云。以诸三界。但是分别。唯心所见。如有外物。）观彼四大造色性。离四句通净。离我我所。如实相自相分段住。无生自相成。（唐云。如是观时。大种所造。悉皆性离。超过四句。无我我所。住如实处。成无生相。）大慧。彼四大种。云何生造色。谓津润妄想大种。（唐云。虚妄分别津润大种。）生（唐作成。四并同。）内外水界。堪能妄想大种。（唐云。炎盛大种。）生内外火界。飘动妄想大种。生内外风界。断截色妄想大种。（唐云。色分段大种。）生内外地界。色及虚空俱（魏云。妄想分别内外共。虚空生内外相。唐云。离于虚空。）计著邪谛五阴集聚。四大造色生。（魏云。以执著虚妄内外邪见。五阴聚落四大及四尘生故。唐云。由执著邪谛。五阴聚集。大种造色生。）
           
            疏曰。此正明心外实无四大。四大皆唯心也。四大之名。四大之相。皆依妄想分别。似有显现。是故三界依正。无非自心所现分齐。譬如目所见空花。真实不生。不可谓有。不可谓无。不可谓一。不可谓异。不可谓常。不可谓无常。不可谓亦有亦无亦一亦异亦常亦无常。不可谓非有非无非一非异非常无常。不可谓我。不可谓我所。当处出生。无有来处。瑄处灭尽。无有去处。性无迁动。生即无生也。然四大如空花无体。何有坚湿暖动之相历然不同。当知坚湿暖动。袛是妄想分别所成。离妄想外。无别种也。是故津润妄想。即水大种。由此故生内。外水界。堪能妄想。即火大种。由此故生内外火界。飘动妄想。即风大种。由此故生内外风界。分段妄想。即地大种。由此故生内外地界。此四大。唯以妄想为种。则与虚空。同是无性之法。本非有异。而妄想分别。谓离色有空。离空有色。遂谓色及虚空。俱是心外有法。由是计著邪谛。妄谓五阴集聚。乃从四大造色所生。不知四大造色。皆由妄想生也。  大慧。识者。因乐种种迹境界故。余趣相续。（唐云。识者以执著种种言说境界为因起故。于余趣中相续受生。）
           
            疏曰。五阴之中。识为其主。故云万法唯识。而此识者。五识则乐现在五尘境界。意识则乐三世假实境界。第七则乐虚妄我执。第八则受前七识熏。执持彼种。令不失坏。故于余趣恒相续也。  大慧。地等四大及造色等。有四大缘。非彼四大缘。（唐云。地等造色。有大种因。非四大种为大种因。）所以者何。谓性形相处所作方便无性。大种不生。大慧性形相处所作方便和合生。非无形。（唐云。何以故。谓若有法有形相者。则是所作。非无形者。）是故四大造色相。外道妄想。非我（唐云。此大种造色相。外道分别。非是我说。） 疏曰。此明地水火风四大。及色香味触四微皆以妄想为其因缘。非彼外道所计之四大因缘也。盖凡属有形。皆是所作。必非能作。今外道所计大种之性形相处。推其所作方便。一一无性。则心外大种实不生矣。当知四大四微。凡有性形相处。皆是自心所作方便和合而生。非无形者。如何妄计为能作耶。然统论外道妄计。共有二种。一者计四大为能生。四微为所生。二者计四微为能造。四大为所造。此皆不达心外无法。所以宗因譬喻。皆不成就。今正教中。四大秪是四妄想成。四微祗是四识相分。若约依于本质变起相分。则四大外无四微。若约依于现行熏成种子。则四微外无四大。故虽假说互为能所。实则无能无所也。二明善觉四大竟。 　　三明善觉五阴
             复次大慧。当说诸阴自性相。（二皆作体相）云何诸阴自性相谓五阴云何五。谓色受想行识彼四阴非色。（魏云。四阴无色相）谓受想行识。大慧色者。四大及造色。各各异相。大慧。非无色有四数。如虚空。（魏云。无色相法同如虚空。云何得成四种数相。唐云。非色诸蕴。犹如虚空。无有四数）譬如虚空。过数相。离于数。而妄想言一虚空。大慧。如是阴过数相。离于数。离性非性。离四句。数相者。愚夫言说非圣贤也。大慧圣者如幻种种色像。离异不异施设。又如梦影士夫身。离异不异故。（唐云。诸圣但说如幻所作。唯假施设。离异不异。如梦如像无别所有。）大慧圣智趣同阴妄想现。（魏云。如圣人智修行分别见五阴虚妄。唐云。不了圣智所行境故。见有诸蕴分别现前。）是名诸阴自性相。汝当除灭。（唐云。如是分别。汝应舍离）灭已说寂静法。断一切佛刹诸外道见。大慧。说寂静时。法无我见净。及入不动地。（二皆云入远行地）入不动地已。无量三昧自在。及得意生身。得如幻三昧。通达究竟。力明自在。救摄饶益一切众生。犹如大地。载育众生。菩萨摩诃萨普济众生。亦复如是。 疏曰。色受想行识。名为五阴研其体相非异不异。故非定五。亦非定一也。且色阴则指四大四微。故犹似有各各异相。至于受想行识四阴。无色相同如虚空。如何可执有四数耶。譬如虚空。非有四。亦非定一。受想行识。亦复如是。过数相。离于数真故相无别。是故离性。俗故相有别。故离非性。本非一异有无常无常及俱不俱四句之所能诠。而云五阴之数相者。乃是愚夫言说而已。圣者了达五阴如幻。亦如梦中身。及镜中影。不可谓异。不可谓不异。但是假施设有。由于妄想分别之所显现。岂应执著有体相哉。除灭诸阴体相之分别已。则知诸法本来寂静。破外道见。净法无我。从通教七地八地。接入别圆。得意生身。入如幻三昧。化度众生。犹如大地。所谓从空入假。从假入中也。此中远行不动。皆是借别明通。以别教初地。证道同圆。分证中道法身应化之本。不复名为意生身故。第十五二种觉门竟。 　　第十六涅槃妄想门二。初辨外道涅槃。二辨妄想通相。
            　　初中二。初正明外道妄计。二申明佛说涅槃。
            　　今初
             复次大慧。诸外道有四种涅槃。云何为四。谓性自性非性涅槃。（魏云。自体相涅槃。唐云。诸法自性无性涅槃。）种种相性非性涅槃。（魏云。种种相有无涅槃）自相自性非性觉涅槃。（魏云。自觉体有无涅槃。唐云。觉自相性无性涅槃。）诸阴自共相相续流注断涅槃。（魏云。诸阴自相同相断相续体涅槃。唐云。断诸蕴自共相流注涅槃）是名诸外道四种涅槃非我所说法。 疏曰。涅槃者。不生不灭之理。乃由生灭情尽。二空所显真如。本来寂灭。故强名为涅槃。而外道不达乃有四种妄计也。初云性自性非性涅槃者。谓二十三法。皆以冥谛而为体性。诸法灭已。还归冥谛名为涅槃也。二云种种相性非性涅槃者。魏云种种相有无。有即是性。谓五现涅槃。无即非性。谓七处断灭为涅槃也。三云自相自性非性觉涅槃者。魏云自觉体有无。有亦是性。谓神我究竟不灭。无亦非性。谓形灭则神亦灭也。四云诸阴自共相相续流注断涅槃者。谓无想天。则断受想行识四阴相续流注。无色四空天。则断色阴相续流注也。 　　二申明佛说涅槃二。初长文。二偈颂。
            　　今初
             大慧。我所说者。妄想识灭。（魏云。见虚妄境界分别识灭。唐云。分别尔炎识灭。）名为涅槃。大慧白佛言。世尊不建立八识耶。佛言。建立。大慧白佛言。若建立者。云何离意识非七识。（魏云。何故但言意识转灭。不言七识转灭。）佛告大慧。彼因及彼攀缘故。七识不生。（魏云。以依彼念观有故。转识灭。七识亦灭。唐云。以彼为因及所缘故。七识得生）意识者。境界分段计著。生习气长养藏识。（唐云。意识分别境界。起执著时。生诸习气。长养藏识。）意俱我我所计著思惟因缘生。（唐云。由是意俱我我所执思量随转。）不坏身相。（魏云。彼二种识无差别相。唐云。无别体相）藏识因攀缘（唐云。藏识为因。为所缘故。）自心现境界计著心聚生。展转相因。（唐云。执著自心所现境界。心聚生起。展转为因。）譬如海浪。自心现境界风吹。若生若灭亦如是。（唐云。而有起灭。）是故意识灭。七识亦灭。 疏曰。此明欲证涅槃。须灭第六识相应之妄想也。盖识虽有八。而生死涅槃。全由笫六识转。以彼因及所缘故。余七识生。若彼因及所缘不生。则余七亦不生也。（宋唐各皆影略。参观魏译可晓。）先明现行熏种子义。故云意识者。境界分段计著。牵引前五识现行。生诸习气。长养藏识。意显若无前六识为能熏。则藏识便无由长养也。由有藏识。故第七意俱我我所计著思惟因缘生。（此言我所。但是语势。或我之我。名为我所。以第七识。但有我执。无我所执故也。具如唯识中辨。）而此七识。与第八识。俗故相有别。故宋云不坏身相。真故相无别。故魏云无差别相。唐云无别体相。亦互相影略也。由俗谛不坏身相言之。故第七识。以藏识为因。即以藏识为所攀缘。唯识所谓依彼转缘彼也。次明种子生现行义。故云自心现境界计著心聚生。谓一切境界。皆是第八自心所现。由第六识妄执著故。前七转识心心所聚乃生起也。次结明种子现行互为因义。故云展转相因。后以海浪而为譬喻。结成妄想识灭。余七亦灭。八识皆灭。即大涅槃。然所谓灭者。秖是灭彼相应妄想之若现若种而已。妄想种现灭。则八种识转为四智相应心品。故初卷云。非自真相识灭。但业相灭也。今欲妄想识灭。唯有修行二无我观。了知妄想无性。唯心直进。一经宗要。举不外此。思之修之。 　　二偈颂
             尔时世尊。欲重宣此义而说偈言。我不涅槃性。所作及与相。（魏云。我不取涅槃。亦不舍作相。唐云。我不以自性。及以于作相。）妄想尔焰识。此灭我涅槃。（魏云。转灭虚妄心。故言得涅槃。唐云。分别境识灭。如是说涅槃。）彼因彼攀缘。意趣等成身。（唐云。意识为心因。心为意识界。）与因者是心。为识之所依。（唐云。因及所缘故。诸识依止生。）如水大流尽。波浪则不起。如是意识灭。种种识不生。 疏曰。外道所计四种涅槃。不出诸法自性。或是所作。或是法相不知心外无自性。心外无所作及与相也。故佛总不约此而论涅槃。但约分别境识灭时。如瀑流尽。波浪不起。证唯识性。乃名为涅槃耳。彼因等二句。颂现熏种义。与因等二句。颂种生现义。余并可知。初辨外道涅槃竟。 　　二辩妄想通相二。初长文。二偈颂。
            　　初中三。初显益标名。二依名释相。三诫莫计著。
            　　今初
             复次大慧。今当说妄想自性分别通相。（魏云。虚妄分别法体差别之相。唐云。妄计自性差别相。）若妄想自性分别通相善分别。汝及余菩萨摩诃萨。离妄想。到自觉圣。外道通趣善见。觉摄所摄妄想断。（唐云。超诸妄想。证圣智境。知外道法。远离能取所取分别。）缘起种种相。妄想自性行不复妄想。（唐云。于依他起种种相中。不更取著妄所计相。）大慧。云何妄想自性分别通相。谓言说妄想。（二并作分别）所说事妄想。（魏云。可知分别。）相妄想。利妄想。（魏云。义分别。唐云。财分别）自性妄想。（魏云。自体分别。）因妄想。见妄想。成妄想。（魏云。建立分别。唐云。理分别）生妄想。不生妄想。相续妄想。（魏云。和合分别。唐云。相属分别。）缚不缚妄想。（唐云。缚解分别）是名妄想自性分别通相。 疏曰。计分别。故名妄想。虚妄当体。故名自性。十二不同。故名分别。即差别也。同是妄想。故名通相。善知此已。则能离诸妄想。到自觉圣智境界。有此诸益。故须说也。 　　二依名释相
             大慧。云何言说妄想。谓种种妙音歌咏之声。美乐计著。（唐云。谓执著种种美妙音词）是名言说妄想。大慧。云何所说事妄想。谓有所说事自性。圣智所知。依彼而生言说妄想。（唐云。谓执有所说事。是圣智所说境。依此起说。）是名所说事妄想。大慧。云何相妄想谓即（于）彼所说事（中。）如鹿渴想。种种计著而计著。谓坚湿暖动相。一切性妄想。是名相妄想。大慧。云何利妄想。谓乐种种金银珍宝。是明利妄想。大慧云何自性妄想。谓自性特此。如是不异恶见妄想。（唐云。谓以恶见如是分别。此自性决定非余）是名自性妄想。大慧。云何因妄想。谓若因若缘有无分别因相生（唐云。谓于因缘分别有无。以此因相而能生故。）是名因妄想。大慧。云何见妄想。谓有无一异俱不俱恶见外道妄想计著妄想。（唐云。谓诸外道。恶见执著有无一异俱不俱等。）是名见妄想。大慧。云何成妄想。谓我我所想成决定论。是名成妄想。大慧。云何生妄想。谓缘有无性生计著。（唐云。谓计诸法若有若无。从缘而生。）是名生妄想。大慧。云何不生妄想。谓一切性本无生。无种因缘生无因身。（唐云。谓计一切法本来不生。未有诸缘而先有体。不从因起）是名不生妄想。大慧。云何相续妄想。谓彼俱相续如金缕（唐云。谓此与彼递相系属。如针与线。）是名相续妄想。大慧。云何缚不缚妄想。谓缚不缚因缘计著。如士夫方便若缚若解。（唐云。谓执因能缚而有所缚。如人以绳方便力故缚已复解）是名缚不缚妄想。 疏曰。此释十二种妄想差别之相。皆由不了唯心。故起种种计分别也。一言说妄想者。计著能诠有实性也。二所说事妄想者。计著所诠有实性也。三相妄想者。计著四大等有坚等实性也。四利妄想者。计著金银等有实性也。五自性妄想者。计著诸法各有自性。不达无性也。六因妄想者。计著邪因缘无因缘能生一切法也。七见妄想者。计著种种四句也。八成妄想者。计著我我所。虚妄建立邪谛理也。九生妄想者。计著诸法从邪因缘无因缘生也。十不生妄想者。计著诸法皆本来有。不从因种生起。但从缘显也。十一相续妄想者。妄计诸法互相系属。譬如金针引缕线也。十二缚不缚妄想者。妄计诸法皆有能缚所缚。能解所解。譬如世人以绳缚物。名之为缚。还复解之。名之为解也。岂知缘生如幻。实无此等差别自性哉。 　　三诫莫计著
             于此妄想自性分别通相。一切愚夫计著有无（唐云。此是妄计性差别相。一切凡愚。于中执著若有若无） 疏曰。执著有此十二差别相者。固是凡愚。执著无此十二差别相者。亦是凡愚。以不达唯心诸法。本离有无故也。  大慧计蓍缘起而计著者。种种妄想计著自性。如幻示现种种之身。凡夫妄想见种种异幻。（唐云。于缘起中。执著种种妄计自性。如依于幻。见种种物。凡愚分别。见异于幻。）大慧。幻与种种。非异非不异。若异者。（应）幻非种种因。若不异者。幻与种种（应）无差别。而见差别。是故非异非不异。是故大慧。汝及余菩萨摩诃萨。如幻缘起妄想自性异不异有无。莫计著（唐云。于幻有无。不应生著） 疏曰。一切诸法。无性缘生。同于幻事。智者了其不实。凡愚执以为真。知非异非不异。即便非有非无。故或计定异。或计定一。或计定有。或计定无。皆为妄想。而一切菩萨不应生著也。初长文竟。 　　二偈颂
             尔时世尊。欲重宣此义而说偈言。心缚于境界。觉想智随转。无所有及胜。（唐云。无相最胜处）平等智慧生。妄想自性有。（唐云。在妄计是有）于缘起则无。妄想或摄受。缘起非妄想。（唐云。妄计迷惑取。缘起离分别。）种种支分生。如幻则不成。（唐云。如幻不成就）彼相有种种。妄想则不成。（唐云。虽现种种相。妄分别则无。）彼相则是过。皆从心缚生。妄想无所知。于缘起妄想。（唐云。妄计者不了。分别缘起法。）此诸妄想性。即是彼缘起。妄想有种种。于缘起妄想。（唐云。缘起中分别。）世谛第一义。第三无因生。妄想说世谛。断则圣境界。 疏曰。此颂正明祗一缘起法上。计著则为计执性。如于绳计蛇。了达则为圆成实性。如悟绳即麻也。初二句。颂缘起上所起计。次二句。颂缘起处所证圆成。次四句。明计情有理无也。种种支分生二句。明生即无生也。彼相有种种二句。明如幻诸相。不同计所执我法也。彼相则是过四句。明我法二执之过。但从心缚而生。不了缘起。故起妄计也。此诸妄想性四句。明迷缘起而有妄计。缘起之外。别无妄计自性也。世谛等四句。结明于缘起处而起妄计。即名世谛。于缘起处不起妄计。即第一义。更无第三谛可得也。问。云第三无因生。何故诸经论中。又说空假中三谛耶。答。三即是二。二即是一。非一二三。而一二三。所以不可思议。故大经云。所言二谛。其实是一。方便说二。如醉未吐。见日月转。谓有转日及不转日。醒人但见不转不见于转。是以一切缘起色心依正。并皆无性。但就俗人妄想分别。名为世谛。若出世圣人智慧了达。即是第一义谛。此乃一而言二。二即是一也。又对世谛。故说第一义谛。而此缘生无性法体。不惟不可唤作世谛。亦复不可唤作第一义缔。譬如对彼醉人所见转日。说日不转。而日月轮。不惟不可唤作是转。亦复不可唤作不转。非转而醉见其转。名为俗缔。非不转而醒见其不转。名为真谛。醉虽见转。实未尝转。醒见不转。非定不转。以其非转非不转故。名为中谛。此乃二而言三。三即是二也。又不变随缘。故有转不转。皆名为俗。随缘不变。故转即非转。不转即非不转。乃名为真。此乃三而言二。二即是三也。思之。
           
             譬如修行事。（唐云。如修观行者）于一种种现。于彼无种种。妄想相如是。譬如种种。妄想众色现。（唐云。妄想见众色）无色非色。缘起不觉然（唐云。不了缘起然） 疏曰。此二譬喻。喻迷缘起而为妄想也。  譬如炼真金。远离诸垢秽。虚空无云。妄想净亦然。 疏曰。此二譬喻。喻断妄想。即缘起处证圆成实也。  无有妄想性。及有彼缘起。建立及诽谤。悉由妄想坏。（魏云。无有妄想法。因缘法亦无。取有及谤无。分别观者见。唐云。无有妄计性。而有于缘起。建立及诽谤斯由分别境。）妄想若无性。而有缘起性。无性而有性。有性无性生（唐云。若无妄计性。而有缘起者。无法而有法。有法从无生） 疏曰。前一偈。明依缘起。方有妄想。故妄想虽无性。而缘起是幻有。若计妄想有性。则是建立。若计缘起全无。则是诽谤。计有计无。皆妄想所坏也。后一偈。明由妄想方成缘起。故缘起非实有。而妄想非定无。若计妄想定无。如何能成缘起之有。若计缘起实有。如何乃从无性之妄想生耶。故知妄想本空。亦离四句。缘起如幻。亦离四句矣。  依因于妄想。而得彼缘起。相名常相随。而生诸妄想。 疏曰。此明能计者。则是妄想。所计者。则是缘起。故五法中之相名妄想三法。皆缘起性。皆是计所缘境也。  究竟不成就。则度诸妄想。然后智清净。是名第一义。 疏曰。此明若知妄想所缘即缘起性。如知蛇即是绳。鬼即是杌。则蛇鬼究竟皆不成就。便能度诸妄想。二空智净。证得真如第一义矣。  妄想有十二。缘起有六种。自觉知尔焰。（魏云。内身证境界。唐云。自证真如境）彼无有差别。五法为真实。自性有三种（魏云。及三种亦尔。唐云。三自性亦尔）修行分别此。（唐云。修行者观此）不越于如如。 疏曰。此明依迷情说。故有十二妄想。六种缘起。（即前所云因有六种）若证自觉知境界。则十二妄想六种缘起。性皆空寂无有差别。故五法三性。总不出真如也。  众相及缘起。彼名起妄想。彼诸妄想相。从彼缘起生。（唐云。依于缘起相。妄计种种名。彼诸妄计相。皆因缘起有。）觉慧善观察。无缘无妄想。成已无有性。云何妄想觉（唐云。真实中无物。云何起分别。此下魏更有云。若真实有法。远离于有无。若离于有无。云何有二法。唐更有云。圆成若是有。此则离有无。以离有无。云何有二性）彼妄想自性。建立二自性。（唐云。妄计有二性。二性是安立。）妄想种种现。清净圣境界。（唐云。分别见种种。清净圣所行。） 疏曰。此重明秪就缘起相上而起妄想。则妄想便从缘起而生。亦秪就缘起法上而善观察。则缘起尚无。妄想何有。缘妄俱无即圆成实。圆成实境。本非有性。何容起妄觉耶。依彼二译。各有四句申明圆成实性非有性。亦非无性。言非有者。破众生之计有。非断无也。言若有者。破邪计之断无。非有物也。离有无。安有二性。是故安立二性。皆妄计耳。由妄计故。妄见种种。若知性本清净。无种种者。种是圣智所行境也。  妄想如画色。缘起计妄想。（魏云。见妄想种种。因缘中分别。唐云。妄计种种相。缘起中分别）若异妄想者。则依外道论（唐云。若异此分别。则堕外道论）妄想说所想。因见和合生。（唐云。以诸妄见故。妄计于妄计）离二妄想者。如是则为成（唐云。离此二计者。则为真实法） 疏曰。此结明妄想缘起。并皆无性。非定一也。谓世人妄计种种诸相。但如画色。缘起非实。而彼于中妄生分别。若谓异妄分别。别有种种相可得者。是计心外有境。堕外论也。不过因诸妄见和合。故以妄想。还说其所妄想而已。能妄想者。秪是我法二执相应之第六识。所妄想者。秪是色心等缘起诸法。若离能所二计。则妄想空。缘起亦寂。即为圆成实性。譬如尽花亡。即是晴明空矣。第十六涅槃妄想门竟。 　　第十七自觉圣智一乘门三。初请问。二许宣。三正说。
            　　今初
             大慧菩萨摩诃萨复白佛言。世尊。惟愿为说自觉圣智相及一乘。（唐云。自证圣智行相。及一乘行相）若自觉圣智相及一乘。我及余菩萨善自觉圣智相及一乘。不由于他。通达佛法（唐云。我及诸菩萨得此善巧。于佛法中。不由他悟） 　　二许宣
             佛告大慧。谛听谛听。善思念之。当为汝说。大慧白佛言。唯然受教。
           
            　　三正说二。初说自觉圣智。二说一乘。
            　　今初
             佛告大慧。前圣所知。转相传受妄想无性。（唐云。依诸圣教。无有分别）菩萨摩诃萨。独一静处。自觉观察（唐云。观察自觉）不由于他。离见妄想。上上升进。入如来地。是名自觉圣智相。 疏曰。此正唯心直进圆顿妙修也。妄想者。所观境也。无性者。境之谛也。空故无性。假故无性。中故无性。三一一三。不可思议。故无性也。独一静处者。约事即是阿兰若处。约理即是绝待妙谛也。自觉观察者。以自觉为所观察也。不由于他者。自外无他也。离见妄想者。无他。则无自。无自无他。则无可分别也。此是圆初住位。创证自觉圣智之体。从此上上升进。乃超十住十行十回向十地。等觉圆明入于如来地也。 　　二说一乘二。初正释。二释疑。
            　　今初
             大慧。云何一乘相。谓得一乘道觉。我说一乘。云何得一乘道觉。谓摄所摄妄想如实处不生妄想。是名一乘觉。（唐云。云何名为知一乘道。谓离能取所取分别。如实而住）大慧。一乘觉者。非余外道声闻缘觉梵天王等之所能得。唯除如来。以是故说名一乘。 疏曰。诸法实相。本来平等。由有能取所取妄想分别。遂有六凡四圣差降不同。而此十界。仍即实相所谓无差而差。差即无差者也。但唯如来。乃能究尽。二乘尚不能知。况外道及梵天乎。 　　二释疑二。初问。二答。
            　　今初
             大慧白佛言。世尊。何故说三乘。而不说一乘。 　　二答二。初长文。二偈颂。
            　　初中二。初明隐实施权。二明从权入实。
            　　今初
             佛告大慧。不自般涅槃法故。（唐云。声闻缘觉无自般涅槃法故）不说一切声闻缘觉一乘。以一切声闻缘觉。如来调伏。授寂静方便而得解脱。非自己力。是故不说一乘。复次大慧。烦恼障（二云智障。）业习气不断故不说一切声闻缘觉一乘。不觉法无我。不离分段死。（魏云。未得不可思议变易生。唐云。未名不思议变易死。）故说三乘。 疏曰。二乘之人。必赖如来说法调伏。不能以自力而入涅槃。又烦恼断。智障不断。正使断。业习不断。所以隐一乘之实而不说也。彼不觉一切法无我。若非方便说三。则何由离分段生死。入变易生死。所以施善诱之权而说三也。问。独觉何藉如来调伏。答。若非四生百劫之前于如来所发辟支心。禀因缘教。何由瓜熟蒂落。花飞钏动而悟无生耶。问。如来亦于三秪百劫承事诸佛。方证菩提岂单自力。答。一乘觉者。离摄所摄妄想。了知心佛众生。三无差别。故虽微尘劫中事微尘佛。而无自他计分别。所谓是心作佛。是心是佛。岂同二乘不达藏识。妄计心外有佛者耶。 　　二明从权入实
             大慧。彼诸一切起烦恼过习气断。及觉法无我。彼一切起烦恼过习气断。三昧乐味著非性。无漏界觉。（唐云。若彼能除一切过习。觉法无我。是时乃离三昧所醉。于无漏界而得觉悟）觉已。复入出世间上上无漏界。满足众具。（唐云。修诸功德。普使满足）当得如来不思议自在法身。 疏曰。由法我执。起人我执。譬如迷杌。方执为鬼。故以法执为一切过习也。除其法执。觉法无我。不复味著偏真三昧。譬如酒消。故从偏真无漏界觉。复入中道上上无漏界中。称性修行。普使满足。乃证究竟法身也。无漏界。即方便有余土。上上无漏界。即分证常寂光土。亦名实报庄严土。满足众具。谓四十二位所有功德智慧二种庄严自在法身。谓平等真如本源佛性也。初长文竟。 　　二偈颂
             尔时世尊。却重宣此义而说偈言。诸天及梵乘。声闻缘觉乘。诸佛如来乘。我说此诸乘（唐云。诸乘我所说） 疏曰。此颂为实所施权也。天乘者。十善法也。梵乘者。四禅四无量心四无色定也。声闻乘者。生灭四谛法也。缘觉乘者。生灭无生十二因缘法也。诸佛乘者。事六度。理六度。乃至次第三观等诸法也。  乃至有心转。（唐作起）诸乘非究竟。若彼心灭尽无乘及乘者。无有乘建立（魏云。差别。）我说为一乘。 疏曰。此颂破权归实也。分别永尽。知一切法即心自性。如如之理。不在智外。故无乘。如如之智。不在理外。故无乘者。十界百界千如。皆是实相。故无有差别建立。此乃绝待无外之一乘也。  引导众生故。分别说诸乘。（唐云。为摄愚夫故。说诸乘差别）解脱有三种。及与法无我。烦恼智慧等。解脱则远离（唐云。解脱有三种。谓离诸烦恼。及以法无我。平等智解脱） 疏曰。此颂方便说三之意也。若不分别说三。何以摄引愚夫。故先明权教三解脱门。令离烦恼。又明法无我平等不思议解脱门。令净所知也。  譬如海浮木。常随波浪转。声闻愚亦然。相风所飘动。彼起烦恼灭。余习烦恼愚。味著三昧乐。（唐云。三昧酒初醉）安住无漏界。无有究竟趣。（唐云。彼非究竟趣）亦复不退还。得诸三昧身。乃至劫不觉。譬如昏醉人。酒消然后觉。彼觉法亦然。得佛无上身。（唐云。声闻亦如是。觉后当成佛） 疏曰。此正颂从权入实也。第十七自觉圣智一乘门竟。 楞伽阿跋多罗宝经卷第二义疏下 温州头陀寺谛闲法师经募功德芳名列右
            比丘净因　慈筏　通理　一如　禅定　宗桂　超胜　溥常　静修　宏旵　智空　常茎　斯法　月智　华智　慧沧　传恩　允祥　宝彻　灵钦　妙阔　灵清　妙文　霞证　定来　莲德　威德　灵箕　纯絫　慈润　智融　瑞昌　背尘　可絫　悟性　则悟　善定　以上各施洋壹元　明道　允智　能禅　超宗　仁慈　朗诵　法远　东林　修慈　日峰　还源　德慧　海极　月庵　月峰　以上各施洋五角
            常州天宁寺清镕谨识
     
     
        
             
                  
