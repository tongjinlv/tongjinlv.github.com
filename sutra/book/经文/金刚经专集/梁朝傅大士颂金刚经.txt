　　　　梁朝傅大士颂金刚经　　　　序　　金刚经歌者，梁朝时傅大士之所作也。武帝初请志公讲经，志公对曰：「自有傅大士善解讲之。」帝问此人今在何处？志公对曰：「见在鱼行。」于时即召大士入内。帝问大士，欲请大士讲金刚经，要何高坐？大士对曰：「不用高坐，只须一具拍板。」大士得板，即唱经歌四十九颂，终而便去。志公问武帝曰：「识此人不？」帝言不识。志公告帝曰：「此是弥勒菩萨分身，下来助帝扬化。」武帝忽闻情，大惊讶，深加珍仰，因题此颂于荆州寺四层阁上，至今现在。　　夫金刚经者，圣教玄关，深奥难测，诸佛莫不皆由此生。虽文疏精研浩汗难究，岂若慈颂，显然目前，遂使修行者，不动足而登金刚宝山；谛信者，寂灭识而超于涅槃彼岸，故书。其文广博无穷，凡四十九篇，列之于后。所谓：惠日流空，照如来之净土；禅刀入手，破生死之魔军。既人法双祛俱遣，快哉斯义，何以加焉！有一智者，不显姓名，资杨五首，以申助也。其层阁既被焚烧，恐文隋堕，聊请人贤于此阁见本，请垂楷定。【金刚般若波罗蜜经】　　如来涅槃日　　娑罗双树间　　阿难没忧海　　悲恸不能前　　优婆初请问　　经首立何言　　佛教如是者　　万代古今传【如是我闻。一时佛在舍卫国，祇树给孤独园，与大比丘众千二百五十人俱。尔时，世尊食时，著衣持钵，入舍卫大城乞食。于其城中，次第乞已，还至本处。饭食讫，收衣钵，洗足已，敷座而坐。　　时，长老须菩提，在大众中，即从坐起。偏袒右肩，右膝著地，合掌恭敬而白佛言：「希有！世尊！如来善护念诸菩萨，善付嘱诸菩萨。世尊！善男子，善女人，发阿耨多罗三藐三菩提心，应云何住？云何降伏其心？」佛言：「善哉！善哉！须菩提！如汝所说。如来善护念诸菩萨，善付嘱诸菩萨。汝今谛听，当为汝说。善男子，善女人，发阿耨多罗三藐三菩提心，应如是住，如是降伏其心。」「唯然！世尊！愿乐欲闻。」　　佛告须菩提：「诸菩萨摩菩萨，应如是降伏其心。所有一切众生之类，若卵生、若胎生、若湿生、若化生，若有色、若无色，若有想、若无想，若非有想、若非无想，我皆令入无余涅槃而灭度之。如是灭度无量无数无边众生，实无众生得灭度者。何以故？须菩提！若菩萨有我相、人相、众生相、寿者相，即非菩萨。】﹝弥勒颂曰﹞　　空生初请问　　善逝应机酬　　先答云何住　　次教如是修　　胎生卵湿化　　咸令悲智收　　若起众生见　　还同著相求【「复次，须菩提！菩萨于法，应无所住，行于布施，所谓不住色布施，不住声香味触法布施。须菩提！菩萨应如是布施，不住于相。何以故？若菩萨不住相布施，其福德不可思量。】　　　　檀波罗蜜（布施）﹝弥勒颂曰﹞　　施门通六行　　六行束三檀　　资生无畏地　　声色勿相干　　二边纯莫立　　中道不须安　　欲识（或作觅）无生处　　背境向心观　　　　尸波罗蜜（持戒）﹝弥勒颂曰﹞　　尸罗得清净　　无量劫来因　　妄想如怨贼　　贪爱若参辰　　在欲而无欲　　居尘不染尘　　权于离垢地　　当证法王身　　　　羼提波罗蜜（忍辱）﹝弥勒颂曰﹞　　忍心如幻梦　　辱境若龟毛　　常能修此观　　逢难转坚牢　　无非亦无是　　无下亦无高　　欲灭贪嗔贼　　须行智慧刀　　　　毗离耶波罗蜜（精进）﹝弥勒颂曰﹞　　进修名焰地　　良为慧光舒　　二智心中遣　　三空境上祛　　无明念念灭　　高下执情知　　观心如不间　　何啻至无为　　　　禅波罗蜜（禅定）﹝弥勒颂曰﹞　　禅河随浪净　　定水逐波清　　澄神生觉性　　息虑灭迷情　　遍计虚分别　　由来假立名　　若了依他起　　无别有圆成　　　　般若波罗蜜（智慧）﹝弥勒颂曰﹞　　慧灯如朗日　　蕴界若干城　　明来闇便谢　　无暇暂时停　　妄心犹未灭　　乃见我人形　　妙智圆光照　　唯得一空名　　三大僧祇劫　　万行具齐修　　既悟无人我　　长依圣道流　　二空方渐证　　三昧任遨游　　创居欢喜地　　常乐遂（或作无）忘忧【「须菩提！于意云何？东方虚空可思量不？」「不也！世尊！」「须菩提！南西北方四维上下虚空可思量不？」「不也！世尊！」「须菩提！菩萨无住相布施，福德亦复如是不可思量。须菩提！菩萨但应如所教住。】﹝弥勒颂曰﹞　　若论无相施　　功德极难量　　行悲济贫乏　　果报不须望　　凡夫情行劣　　初且略称扬　　欲知檀貌状　　如空遍十方【「须菩提！于意云何？可以身相见如来不？」「不也！世尊！不可以身相得见如来。何以故？如来所说身相，即非身相。」佛告须菩提：「凡所有相，皆是虚妄。若见诸相非相，则见如来。」】﹝弥勒颂曰﹞　　如来举身相　　为顺世间情　　恐人生断见　　权且立虚名　　假言（或作名）三十二　　八十也空声　　有身非觉体　　无相乃真形【须菩提白佛言：「世尊！颇有众生，得闻如是言说章句，生实信不？」佛告须菩提：「莫作是说！如来灭后，后五百岁，有持戒修福者，于此章句，能生信心，以此为实。】﹝弥勒颂曰﹞　　因深果亦深　　理密奥难寻　　当来末法世　　唯虑法将沈　　空生情未达　　闻义恐难任　　如能信此法　　定是觉人心【「当知是人，不于一佛二佛三四五佛而种善根，已于无量千万佛所种诸善根，闻是章句，乃至一念生净信者。须菩提！如来悉知悉见，是诸众生，得如是无量福德。】﹝弥勒颂曰﹞　　信根生一念　　诸佛尽能知　　修（或作生）因于此日　　证果未来时　　三大经多劫　　六度久安施　　薰成无漏种　　方号不思议（或作识）【「何以故？是诸众生，无复我相、人相、众生相、寿者相。无法相，亦无非法相。何以故？是诸众生，若心取相，则著我人众生寿者；若取法相，即著我人众生寿者。何以故？若取非法相，即著我人众生寿者。】﹝弥勒颂曰﹞　　人空法亦空　　二相本来同　　遍计虚分别　　依他碍不通　　圆成说（或作沉）识海　　流转若飘蓬　　欲识无生理（或作忍）　　心外断行踪【「是故不应取法，不应取非法。】﹝弥勒颂曰﹞　　有因名假（或作无）号　　无相乃（或作有）驰名　　有无无别体　　无有有无形　　有无无自性　　妄起有无情　　有无如谷响　　勿著有无声【「以是义故，如来常说，汝等比丘，知我说法，如筏喻者，法尚应舍，何况非法！】﹝弥勒颂曰﹞　　渡河须用筏　　到岸不须船　　人法知无我　　悟理讵劳筌　　中流仍被溺　　谁论在二边　　有无如取一　　即被污心田【「须菩提！于意云何？如来得阿耨多罗三藐三菩提耶？如来有所说法耶？」须菩提言：「如我解佛所说义，无有定法名阿耨多罗三藐三菩提，亦无有定法如来可说。何以故？如来所说法，皆不可取，不可说，非法，非非法。】﹝弥勒颂曰﹞　　菩提离言说　　从来无得人　　须依二（或作一）空理　　当证法王身　　有心俱是妄　　无执乃名真　　若悟非非法　　逍遥出六尘【「所以者何？一切贤圣，皆以无为法而有差别。】﹝弥勒颂曰﹞　　人法俱名执　　了即二无为　　菩萨能齐证　　声闻离一非　　所知烦恼障（或作尽）　　空中无所依　　常能作此观　　得圣定无疑【「须菩提！于意云何？若人满三千大千世界七宝，以用布施，是人所得福德，宁为多不？」须菩提言：「甚多！世尊！何以故？是福德即非福德性，是故如来说福德多。」「若复有人，于此经中，受持乃至四句偈等，为他人说，其福胜彼。何以故？须菩提！一切诸佛及诸佛阿耨多罗三藐三菩提法，皆从此经出。须菩提！所谓佛、法者，即非佛、法。】﹝弥勒颂曰﹞　　宝满三千界　　赍持作福田　　唯成有漏业　　终不离人天　　持经取四句　　与圣作良缘　　欲入无为海　　须乘般若船【「须菩提！于意云何？须陀洹能作是念：『我得须陀洹果』不？」须菩提言：「不也！世尊！何以故？须陀洹名为入流，而无所入，不入色声香味触法，是名须陀洹。」「须菩提！于意云何？斯陀含能作是念：『我得斯陀含果』不？」须菩提言：「不也！世尊！何以故？斯陀含名一住来，而实无往来，是名斯陀含。」「须菩提！于意云何？阿那含能作是念：『我得阿那含果』不？」须菩提言：「不也！世尊！何以故？阿那含名为不来，而实无来，是故名阿那含。】﹝弥勒颂曰﹞　　舍凡初入圣　　烦恼渐轻微　　断除人我执　　创始证无为　　缘尘及身见　　今者乃知非　　七反人天后　　趣寂不知归【「须菩提！于意云何？阿罗汉能作是念：『我得阿罗汉道』不？」须菩提言：「不也！世尊！何以故？实无有法名阿罗汉。世尊！若阿罗汉作是念，我得阿罗汉道，即为著我人众生寿者。世尊！佛说我得无诤三昧，人中最为第一，是第一离欲阿罗汉。我不作是念：『我是离欲阿罗汉』。世尊！我若作是念：『我得阿罗汉道』，世尊！则不说须菩提是乐阿兰那行者！以须菩提实无所行，而名须菩提是乐阿兰那行。」】﹝弥勒颂曰﹞　　无生即无灭　　无我复无人　　永除烦恼障　　长辞后有身　　境亡心亦灭　　无复起贪嗔　　无悲空有智　　翛然独任真【佛告须菩提：「于意云何？如来昔在然灯佛所，于法有所得不？」「世尊！如来在然灯佛所，于法实无所得。」】﹝弥勒颂曰﹞　　昔时称善慧　　今日号能仁　　看缘缘是妄　　识体体非真　　法性非因果　　如理不从因　　谓得然灯记　　宁知是旧身【「须菩提！于意云何？菩萨庄严佛土不？」「不也！世尊！何以故？庄严佛土者，则非庄严，是名庄严。」「是故，须菩提！诸菩萨摩菩萨，应如是生清净心，不应住色生心，不应住声香味触法生心。应无所住而生其心。】﹝弥勒颂曰﹞　　扫除心意地　　名为净土因　　无论福与智　　先且离贪嗔　　庄严绝能所　　无我亦无人　　断常俱不染　　颖脱出嚣尘【「须菩提！譬如有人，身如须弥山王，于意云何？是身为大不？」须菩提言：「甚大！世尊！何以故？佛说非身，是名大身。」】﹝弥勒颂曰﹞　　须弥高且大　　将喻法王身　　七宝齐围绕　　六度次相邻　　四色成山相　　慈悲作佛因　　有形终不大　　无相乃为真【「须菩提！如恒河中所有沙数。如是沙等恒河，于意云何？是诸恒河沙宁为多不？」须菩提言：「甚多！世尊！但诸恒河尚多无数，何况其沙。」「须菩提！我今实言告汝。若有善男子、善女人，以七宝满尔所恒河沙数三千大千世界，以用布施得福多不？」须菩提言：「甚多！世尊！」佛告须菩提：「若善男子、善女人，于此经中，乃至受持四句偈等，为他人说，而此福德胜前福德。　　「复次，须菩提！随说是经，乃至四句偈等，当知此处，一切世间天人阿修罗，皆应供养，如佛塔庙，何况有人尽能受持读诵。须菩提！当知是人成就最上第一希有之法。若是经典所在之处，则为有佛，若尊重弟子。」】﹝弥勒颂曰﹞　　恒沙为比量　　分为六种多　　持经取四句　　七宝讵能过　　法门游历处　　供养感修罗　　经中称最胜　　尊高似佛陀【尔时，须菩提白佛言：「世尊！当何名此经？我等云何奉持？」佛告须菩提：「是经名为金刚般若波罗蜜。以是名字汝当奉持。所以者何？须菩提！佛说般若波罗蜜，则非般若波罗蜜。须菩提！于意云何？如来有所说法不？」须菩提白佛言：「世尊！如来无所说。」】﹝弥勒颂曰﹞　　名中无有义　　义上复无名　　金刚喻真智　　能破恶坚贞　　若到波罗岸　　入理出迷情　　智人心自觉　　愚者外求声【「须菩提！于意云何？三千大千世界所有微尘是为多不？」须菩提言：「甚多！世尊！」「须菩提！诸微尘，如来说非微尘，是名微尘；如来说，世界，非世界，是名世界。】﹝弥勒颂曰﹞　　积尘成世界　　析界作微尘　　界喻人天果　　尘为有漏因　　尘因因不实　　界果果非真　　果因知是幻　　逍遥自在人【「须菩提！于意云何？可以三十二相见如来不？」「不也！世尊！不可以三十二相得见如来。何以故？如来说，三十二相即是非相，是名三十二相。」「须菩提！若有善男子、善女人，以恒河沙等身命布施。】﹝弥勒颂曰﹞　　施命如沙数　　人天业转深　　既掩菩提相　　能障涅槃心　　猿猴探水月　　莨菪（或作莨[廿/砀]）拾花针　　爱河浮更没　　苦海出还沈【「若复有人，于此经中，乃至受持四句偈等，为他人说，其福甚多。」】﹝弥勒颂曰﹞　　经中持（或作称）四句　　应当不离身　　愚人看似梦　　智者见唯真　　法性无前后　　无中非故新　　蕴空无实法（或作相）　　凭何见有人【尔时，须菩提闻说是经，深解义趣，涕泪悲泣，而白佛言：「希有！世尊！佛说如是甚深经典，我从昔来所得慧眼，末曾得闻如是之经。】﹝弥勒颂曰﹞　　闻经深解义　　心中喜且悲　　昔除烦恼障　　今能离所知　　遍计于先了　　圆成证此时　　宿乘无碍慧　　方便劝人持【「世尊！若复有人得闻是经，信心清净，则生实相，当知是人成就第一希有功德！世尊！是实相者，则是非相，是故如来说名实相。】﹝弥勒颂曰﹞　　未有无心境　　曾无无境心　　境忘心自灭　　心灭境无侵　　经中称实相　　语妙理能深　　证知唯有佛　　小圣讵堪任【「世尊！我今得闻如是经典，信解受持，不足为难。若当来世，后五百岁，其有众生，得闻是经，信解受持，是人则为第一希有。何以故？此人无我相人相众生相寿者相。所以者何？我相即是非相，人相众生相寿者相即是非相，何以故？离一切诸相，则名诸佛。」】﹝弥勒颂曰﹞　　空生闻妙理　　如蓬植在麻　　凡流信此法　　同火出莲华　　恐人生断见　　大圣预开遮　　如能离诸相　　定入法王家【佛告须菩提：「如是！如是！若复有人，得闻是经，不惊不怖不畏，当知是人甚为希有。】﹝弥勒颂曰﹞　　如能发心者　　应当了二边　　涅槃无有相　　菩提离所缘　　无乘及乘者　　人法两俱捐　　欲达真如理　　应当识本源【「何以故？须菩提！如来说，第一波罗蜜，非第一波罗蜜，是名第一波罗蜜。】﹝弥勒颂曰﹞　　波罗称彼岸　　于中十种名　　高卑缘妄识　　次第为迷情　　焰里寻求水　　空中觅响声　　真如何得失　　今始号圆成【「须菩提！忍辱波罗蜜，如来说非忍辱波罗蜜。何以故？须菩提！如我昔为歌利王割截身体，我于尔时，无我相、无人相、无众生相、无寿者相。何以故？我于往昔节节支解时，若有我相人相众生相寿者相，应生嗔恨。须菩提！又念过去，于五百世作忍辱仙人，于尔所世，无我相、无人相、无众生相、无寿者相。】﹝弥勒颂曰﹞　　暴虐唯无道　　时称歌利王　　逢君出游猎　　仙人横被伤　　频经五百世　　前后极时长　　承先忍辱力　　今乃证真常【「是故，须菩提！菩萨应离一切相，发阿耨多罗三藐三菩提心，不应住色生心，不应住声香味触法生心，应生无所住心。若心有住，则为非住。是故佛说，菩萨心不应住色布施。须菩提！菩萨为利益一切众生，应如是布施。】﹝弥勒颂曰﹞　　菩萨怀深智　　何时不带悲　　投身忧虎饿　　割肉恐鹰饥　　精勤三大劫　　曾无一念疲　　如能同此行　　皆得作天师【「如来说，一切诸相，即是非相；又说，一切众生，则非众生。须菩提！如来是真语者、实语者、如语者、不诳语者、不异语者。】﹝弥勒颂曰﹞　　众生与蕴界　　名别体非殊　　了知心似幻　　迷情见有余　　真言言不妄　　实语语非虚　　始终无变异　　性相本来如【「须菩提！如来所得法，此法无实无虚。须菩提！若菩萨心住于法而行布施，如人入闇则无所见；若菩萨心不住法而行布施，如人有目，日光明照见种种色。须菩提！当来之世，若有善男子、善女人，能于此经受持读诵，则为如来，以佛智慧，悉知是人，悉见是人，皆得成就无量无边功德。】﹝弥勒颂曰﹞　　证空便为实　　执我乃成虚　　非空亦非有　　谁有复谁无　　对病应施药　　无病药还祛　　须依二空理　　颖脱入无余【「须菩提！若有善男子、善女人，初日分以恒河沙等身布施，中日分复以恒河沙等身布施，后日分亦以恒河沙等身布施。如是无量百千万亿劫以身布施。若复有人，闻此经典，信心不逆，其福胜彼，何况书写受持读诵，为人解说。】﹝弥勒颂曰﹞　　众生及寿者　　蕴上假虚名　　如龟毛不实　　似兔角无形　　舍身由妄识　　施命为迷情　　详论福比智　　不及受持经【「须菩提！以要言之，是经有不可思议，不可称量，无边功德，如来为发大乘者说，为发最上乘者说。若有人能受持读诵，广为人说，如来悉知是人，悉见是人，皆得成就不可量、不可称、无有边、不可思议功德。如是人等，则为荷担如来阿耨多罗三藐三菩提。何以故？须菩提！若乐小法者，著我见人见众生见寿者见，则于此经不能听受读诵，为人解说。须菩提！在在处处若有此经，一切世间天人阿修罗所应供养，当知此处，则为是塔，皆应恭敬，作礼围绕，以诸华香而散其处。】﹝弥勒颂曰﹞　　所作依他性　　修成功德林　　终无趣寂意　　唯有济群心　　行悲悲广大　　用智智能深　　利他兼自利　　小圣讵能任【「复次，须菩提！善男子、善女人，受持读诵此经，若为人轻贱，是人先世罪业，应堕恶道，以今世人轻贱故，先世罪业则为消灭，当得阿耨多罗三藐三菩提。　　「须菩提！我念过去无量阿僧祇劫，于然灯佛前，得值八百四千万亿那由他诸佛，悉皆供养承事无空过者，若复有人，于后末世，能受持读诵此经，所得功德，于我所供养诸佛功德，百分不及一，千万亿分乃至算数譬喻所不能及。须菩提！若善男子、善女人，于后末世，有受持读诵此经，所得功德，我若具说者，或有人闻，心则狂乱，狐疑不信。须菩提！当知是经义不可思议，果报亦不可思议。」】﹝弥勒颂曰﹞　　先身有报障　　今日受持经　　暂被人轻贱　　转重复还轻　　若了依他起　　能除遍计情　　常依般若观　　何虑不圆成【尔时，须菩提白佛言：「世尊！若善男子、善女人，发阿耨多罗三藐三菩提心，云何应住？云何降伏其心？」佛告须菩提：「善男子、善女人，发阿耨多罗三藐三菩提心者，当生如是心：我应灭度一切众生，灭度一切众生已，而无有一众生实灭度者。何以故？若菩萨有我相、人相、众生相、寿者相，则非菩萨。所以者何？须菩提！实无有法发阿耨多罗三藐三菩提心者。】﹝弥勒颂曰﹞　　空生重请问　　无心为自身（或作别）　　欲发菩提者　　当了现前因　　行悲疑似妄　　用智最言真　　度生权立我　　证理即无人【「须菩提！于意云何？如来于然灯佛所，有法得阿耨多罗三藐三菩提不？」「不也！世尊！如我解佛所说义，佛于然灯佛所，无有法得阿耨多罗三藐三菩提。」佛言：「如是！如是！须菩提！实无有法如来得阿耨多罗三藐三菩提。须菩提！若有法如来得阿耨多罗三藐三菩提者，然灯佛则不与我受记：『汝于来世，当得作佛，号释迦牟尼。』以实无有法得阿耨多罗三藐三菩提，是故然灯佛与我受记，作是言：『汝于来世，当得作佛，号释迦牟尼。』何以故？如来者即诸法如义。若有人言，如来得阿耨多罗三藐三菩提，须菩提！实无有法佛得阿耨多罗三藐三菩提。须菩提！如来所得阿耨多罗三藐三菩提，于是中无实无虚。是故如来说一切法皆是佛法。须菩提！所言一切法者，即非一切法，是故名一切法。须菩提！譬如人身长大。」须菩提言：「世尊！如来说人身长大，则为非大身，是名大身。」「须菩提！菩萨亦如是。若作是言：『我当灭度无量众生』，则不名菩萨。何以故？须菩提！实无有法名为菩萨。是故佛说：一切法无我无人无众生无寿者。须菩提！若菩萨作是念：我当庄严佛土，是不名菩萨，何以故？如来说庄严佛土者，即非庄严，是名庄严。须菩提！若菩萨通达无我、法者，如来说名真是菩萨。】﹝弥勒颂曰﹞　　人与法相待　　二相本来如　　法空人是妄　　人空法亦祛　　人法两俱实　　受记可非虚　　一切皆如幻　　谁言得有无【「须菩提！于意云何？如来有肉眼不？」「如是！世尊！如来有肉眼。」「须菩提！于意云何？如来有天眼不？」「如是！世尊！如来有天眼。」「须菩提！于意云何？如来有慧眼不？」「如是！世尊！如来有慧眼。」「须菩提！于意云何？如来有法眼不？」「如是！世尊！如来有法眼。」「须菩提！于意云何？如来有佛眼不？」「如是！世尊！如来有佛眼。」】﹝弥勒颂曰﹞　　天眼通非碍　　肉眼碍非通　　法眼唯观俗　　慧眼直缘空　　佛眼如千日　　照异体还同　　圆明法界内　　无处不含容【「须菩提！于意云何？恒河中所有沙，佛说是沙不？」「如是！世尊！如来说是沙。」「须菩提！于意云何？如一恒河中所有沙，有如是等恒河，是诸恒河所有沙数，佛世界如是，宁为多不？」「甚多，世尊！」佛告须菩提：「尔所国土中，所有众生，若干种心，如来悉知。何以故？如来说诸心皆为非心，是名为心。所以者何？须菩提！过去心不可得。现在心不可得。未来心不可得。】﹝弥勒颂曰﹞　　依他一念起　　俱为妄所行　　便分六十二　　九百乱纵横　　过去灭无灭　　当来生不生　　常能作此观　　真妄坦然平【「须菩提！于意云何？若有人满三千大千世界七宝以用布施，是人以是因缘得福多不？」「如是！世尊！此人以是因缘得福甚多。」「须菩提！若福德有实，如来不说得福德多。以福德无故，如来说得福德多。　　「须菩提！于意云何？佛可以具足色身见不？」「不也！世尊！如来不应以具足色身见。何以故？如来说：具足色身，即非具足色身，是名具足色身。」「须菩提！于意云何？如来可以具足诸相见不？」「不也！世尊！如来不应以具足诸相见。何以故？如来说：诸相具足，即非具足，是名诸相具足。】﹝弥勒颂曰﹞　　八十随形好　　相分三十二　　应物万般形　　理中非一异　　人法两俱遣　　色心齐一弃　　所以证菩提　　寔由诸相离【「须菩提！汝勿谓如来作是念：『我当有所说法』。莫作是念，何以故？若人言如来有所说法，即为谤佛，不能解我所说故。须菩提！说法者，无法可说，是名说法。」　　尔时，慧命须菩提白佛言：「世尊！颇有众生，于未来世闻说是法，生信心不？」佛言：「须菩提！彼非众生，非不众生，何以故？须菩提！众生者，如来说非众生，是名众生。」　　须菩提白佛言：「世尊！佛得阿耨多罗三藐三菩提，为无所得耶？」「如是！如是！须菩提！我于阿耨多罗三藐三菩提！乃至无有少法可得，是名阿耨多罗三藐三菩提。　　「复次，须菩提！是法平等，无有高下，是名阿耨多罗三藐三菩提。以无我无人无众生无寿者，修一切善法，则得阿耨多罗三藐三菩提。须菩提！所言善法者，如来说非善法，是名善法。】﹝弥勒颂曰﹞　　水陆同真际　　飞行体一如　　法中无彼此　　理上岂亲疏　　自他分别遣　　高下执情除　　了斯平等性　　咸共入无余【「须菩提！若三千大千世界中所有诸须弥山王，如是等七宝聚，有人持用布施；若人以此般若波罗蜜经乃至四句偈等，受持读诵，为他人说，于前福德，百分不及一，百千万亿分，乃至算数譬喻所不能及。】﹝弥勒颂曰﹞　　施宝如沙数　　唯成有漏因　　不如无我观　　了妄乃名真　　欲证无生忍　　要假离贪嗔　　人法知无我　　逍遥出六尘【「须菩提！于意云何？汝等勿谓如来作是念，我当度众生，须菩提！莫作是念。何以故？实无有众生如来度者。若有众生如来度者，如来则有我人众生寿者。须菩提！如来说有我者则非有我，而凡夫之人以为有我。须菩提！凡夫者如来说则非凡夫，是名凡夫。　　「须菩提！于意云何？可以三十二相观如来不？」须菩提言：「如是！如是！以三十二相观如来。」佛言：「须菩提！若以三十二相观如来者，转轮圣王则是如来。」须菩提白佛言：「世尊！如我解佛所说义，不应以三十二相观如来。」尔时，世尊而说偈言：「若以色见我，以音声求我，是人行邪道，不能见如来。】﹝弥勒颂曰﹞　　涅槃含四德　　唯我契真常　　齐名入自在　　独我最灵（或作虚）长　　非色非声相　　心识岂能量　　看时不可见　　悟理即形彰【「须菩提！汝若作是念：『如来不以具足相故，得阿耨多罗三藐三菩提』。须菩提！莫作是念：『如来不以具足相故，得阿耨多罗三藐三菩提』。须菩提！汝若作是念，发阿耨多罗三藐三菩提心者，说诸法断灭。莫作是念，何以故？发阿耨多罗三藐三菩提心者，于法不说断灭相。　　「须菩提！若菩萨以满恒河沙等世界七宝布施。若复有人知一切法无我，得成于忍。此菩萨胜前菩萨所得功德。须菩提！以诸菩萨不受福德故。」须菩提白佛言：「世尊！云何菩萨不受福德？」「须菩提！菩萨所作福德，不应贪著，是故说不受福德。　　「须菩提！若有人言，如来若来、若去、若坐、若卧，是人不解我所说义。何以故？如来者，无所从来，亦无所去，故名如来。　　「须菩提！若善男子、善女人，以三千大千世界碎为微尘。于意云何？是微尘众宁为多不？」「甚多！世尊！何以故？若是微尘众实有者，佛则不说是微尘众，所以者何？佛说微尘众则非微尘众，是名微尘众。世尊！如来所说三千大千世界，则非世界，是名世界。何以故？若世界实有者，则是一合相。如来说一合相，则非一合相，是名一合相。」「须菩提！一合相者，则是不可说，但凡夫之人，贪著其事。】﹝弥勒颂曰﹞　　界尘何一异　　报应亦同然　　非因亦非果　　谁后复谁先　　事中通一合　　理则两俱捐　　欲达无生路　　应当识本源【「须菩提！若人言：佛说我见人见众生见寿者见，须菩提！于意云何？是人解我所说义不？」「世尊！是人不解如来所说义。何以故？世尊说我见人见众生见寿者见，即非我见人见众生见寿者见，是名我见人见众生见寿者见。」「须菩提！发阿耨多罗三藐三菩提心者，于一切法，应如是知、如是见、如是信解，不生法相，须菩提！所言法相者，如来说即非法相，是名法相。　　「须菩提！若有人以满无量阿僧祇世界七宝持用布施，若有善男子、善女人发菩提心者，持于此经，乃至四句偈等，受持读诵，为人演说，其福胜彼。云何为人演说，不取于相，如如不动。何以故？一切有为法，如梦幻泡影，如露亦如电，应作如是观。」】﹝弥勒颂曰﹞　　如星翳灯幻　　皆为喻无常　　漏识修因果　　谁言得久长　　危脆同泡露　　如云影电光　　饶经八万劫　　终是落空亡【佛说是经已。长老须菩提，及诸比丘比丘尼优婆塞优婆夷，一切世间天人阿修罗，闻佛所说，皆大欢喜，信受奉行。】　　　　颂遍计　　妄计因成执　　迷绳谓（或作谓）是蛇　　心疑生闇鬼　　眼病见空花　　一境虽无异　　三人乃见差　　了兹名不实　　长驭白牛车　　　　颂依他　　依他非自立　　必假众缘成　　日谢树无影　　灯来室乃明　　名因共业变　　万像积微生　　若悟真空色　　翛然去有情　　　　颂圆成　　相寂名亦遣　　心融境亦亡　　去来终莫见　　语默永无方　　智入圆成理　　身同法性常　　证真还了俗　　不废亦津梁1          
