佛说金刚般若波罗蜜经略疏　　　　　　　　　　　　　　唐　至相寺沙门　智俨　　述　　将欲释文，先于文首作五门分别：一、明教兴所由，二、明藏摄分齐，三、明教下所诠宗趣及能诠教体，四、释经题目，五、分文解释。　　一、教兴所由者，金刚般若波罗蜜经者，盖是实智之美称，真德之通号。宗本冲寂神凝湛一，独曜幽原圆明等觉，含晖至朗而泯于分别，冥津玄旷而隐于缘数。斯乃可谓众生之本际，涅槃之圆旨，因缘之实性，法界之说府，是知真性虚融，斯无不在一言，无所不摄殊说，更无异盈，但为圣化随机明教门非一。为进初心菩萨，爰引根熟声闻，遂分张别分以成空文坚固之教矣。　　二、藏摄分齐者有三：（一）约一乘，（二）约三乘，（三）约自部种类。　　（一）此经所为名同小乘。所有法门主伴不具，所述文义唯局一法，唯说理门遂其解行，以此为验非即一乘，若从所流皆依一起。　　（二）约三乘辨者有二：1、所诠三故藏即为三。2、所为二故藏即为二。　　1、所诠三者：（1）谓定学是修多罗藏所诠；（2）谓戒学是毗那耶藏所诠；（3）谓慧学是阿毗达摩藏所诠。此经是修多罗藏所摄。　　2、门者：一小乘藏，二大乘藏，亦言二乘及以三乘。云三乘者有二义：一约根辨，三人同依一法故；二约法辨，对三人所轨故。此经即是大乘三藏所摄也。　　（三）自部种类相摄者。般若经依梵本三十万偈译成六百卷，总作十六会，说处别有四，前六会同王舍城鹫峰山说，次三会同在室罗筏誓多林给孤独园说，次一会他化自在天说，次四会还同前誓多林说，次一会同前鹫峰山说，次一会在王舍城竹林园白鹭池侧。　　说此金刚般若经当第九会说，梵本有三百偈，今成一卷，亦无别品。若准说经依处之义理亦不同。初依处者，王舍城说举教自在敌非显德义静相胜故也。第二处者，表显化生分齐，临机济危拔苦之相也。第三处者，显处校量，明教尊胜覆荫决定故也。第四处者，显教自在，防非显德众义建立，亮神之所津润之状相也。　　三、教下所诠宗趣及能诠教体者有二：　　（一）宗趣，又二：　　1、总明宗趣，此经即用三种般若：（1）实相般若，（2）观照般若，（3）文字般若。所以知者，为下经文具明理、行及教三义故。　　2、别明宗趣者有五义：（1）教义相对用教为宗，以义为趣。（2）因果相对以因为宗，用果为趣，为下文中所住及修行并调伏[立+立]约成因行义故。（3）人法相对者用法为宗，以人为趣，为依法成佛故。（4）理事相对者以理为宗，用事为趣。（5）境行相对以境为宗，以行为趣，立境教欲成其行故也。　　（二）能诠教体者，若约一乘以唯识真如为体，不可以分别智知故；若约三乘，有二义：一同小乘教，二同一乘教，具如经论。　　四、释经题目者。【佛说金刚般若波罗蜜经　　元魏三藏留支译】　　（音释）琳音云：正梵音[口+缚]折罗，此翻云金刚。般若，「般」本梵音云钵啰（二合），啰取罗字上声兼转舌，其「二合」者，两字各取半音，合为一声，古云般者讹略也。　　「若」正梵音枳娘合为一声（守护国界经咒云：「枳娘」唐言智慧，或云正了知）。古云「若」略也。　　波罗蜜，「波」正梵音应云播，「罗」正梵音应云啰，「蜜多」正云弭多，具足应言[口+缚]折啰钵啰枳娘播啰弭多素怛缆。　　「佛」者，此既三乘教，故佛是化身佛；「说」者，陈章吐教，故名说也。又化佛不说，法身授与说也。金刚等者从喻名也。智难坏故喻金刚也。般若等者西域语也，此云实智，般若即智，波罗即彼岸也。所言蜜者此云到也。真照之慧，穷源实相，性出无染，义显终极，迹绝有海，故云智彼岸到也。所言「经」者，真净之教，文诠理纬，显用行心，训仪常则，谓之为经。　　五、分文解释者，经文有三：　　（一）序分，（二）正宗，（三）流通。　　（一）序分有二种：1、证信序，2、发起序。　　1、证信序，兴所由者。阿[少/兔]楼驮教彼阿难问其未来四法：一问经首安何字？如是我闻；二问未来以何为师？用戒为师；三问未来弟子依何而住？依四念处住；第四恶性人云何共住？以梵坛治之。又约佛序及弟子序、现在序、未来序等，思以准之，不劳繁解。【如是我闻。一时婆伽婆，在舍婆提城，祇树给孤独园。与大比丘众千二百五十人俱。】　　序经文有六句：（一）「如是」者，大论云：信顺，譬信于实法，顺而敬举也。（二）我闻。（三）一时。此有三义：一平等时，谓无沉浮颠倒；二相应时，谓今闻能闻正闻；三转法轮时，谓正说正受。（四）佛婆伽婆，此有多义，即身口意满等也。（五）住处。（六）同闻众，辨所为机及同闻影响众。又释前之二文局在证信。后之四句义通发起。　　问所以无菩萨众者？答般若坚固甚深难识。若影响徒众及所为机通菩萨者回心，声闻及凡夫等于斯绝分，为欲引下故略不明。　　就其2、发起序中大分有二：　　（1）佛世尊讫乞食缘为前方便，（2）尔时诸比丘下正时集众以显发起。【尔时，世尊食时，著衣持钵，入舍婆提大城乞食。于其城中，次第乞食已，还至本处。饭食讫，收衣钵，洗足已，如常敷座，结加趺坐，端身而住，正念不动。】　　（1）文有四：Ａ、严仪乞食，节为行始。Ｂ、于其城中下，还归本处，显行终。Ｃ、饭食讫下，为显法方便。Ｄ、结踟趺下，显定依止。【尔时，诸比丘来诣佛所，到已，顶礼佛足，右绕三匝，退坐一面。尔时，慧命须菩提，在大众中，即从座起，偏袒右肩，右膝著地，向佛合掌，恭敬而立，白佛言：「希有！世尊！如来应供正遍知，善护念诸菩萨，善付嘱诸菩萨。世尊！云何菩萨大乘中，发阿耨多罗三藐三菩提心？应云何住？云何修行？云何降伏其心？」】　　（2）文中有四：Ａ、正时集众。Ｂ、尔时慧命已下，为请法方便。Ｃ、白佛希有下，赞佛具德。Ｄ、世尊云何下，正明请问，以显发起。此间有四：（Ａ）一总显发心之相。（Ｂ）问所住之理，即显问实相般若。（Ｃ）问能修行，即问观照般若。（Ｄ）问降伏心，即调伏方便，即问文字般若，下答准之。　　就（二）正宗文中大分有三：1、赞问善哉，诫众略说，即为立义分。2、佛告须菩提诸菩萨下，广辨般若体相，即为解释分。3、须菩提菩萨发阿耨多罗已下，结说究竟分。【尔时，佛告须菩提：「善哉！善哉！须菩提！如汝所说。如来善护念诸菩萨，善付嘱诸菩萨。汝今谛听，当为汝说。如菩萨大乘中，发阿耨多罗三藐三菩提心，应如是住，如是修行，如是降伏其心。」须菩提白佛言：「世尊！如是。愿乐欲闻。」】　　就1、立义分内大分有五：（1）赞问善哉。（2）即彼赞说者具德，天亲论云：善护念者，约根熟菩萨，护成自他德；善付嘱者，约根未熟菩萨，未成成已究竟，由善付嘱胜能故也。（3）诫听许说。（4）略举四义以答上问。（5）须菩提白佛下，显其善欲起后广说。　　今明大乘中发菩提心者略有十义：（一）求佛果尽，（二）显法界尽，（三）明修行尽，（四）明断三种障尽，（五）度众生尽，（六）求善知识尽，（七）成其善愿尽，（八）顿发位尽，（九）善应因果尽，（十）自在摄成诸功相入等尽。所言应如是住者，即实相般若。明法界真如，本觉寂静，离念明慧，无分别智之所显现。一得不退，名之为住。言如是修行者，显修成正智，正助圆满应业行心，名为修行；言如是降伏其心者，凡夫心识，虚妄纵荡，轮转长时，今依方便，调令应法，故名降伏也。　　就2、解释分大分有二：（1）约解心显三种般若，（2）尔时须菩提白佛言乃至云何住云何修行下，约其行事辨三种般若。又前解者，即约正说法身。又后证行者，即约正证法身，此可思准之。　　就（1）解文大分有二：Ａ、显解三种般若体德分量，Ｂ、尔时须菩提白佛言：世尊！当何名此法门下，举行显解，明解非妄。　　就1、中大分有二：（1）明显解般若离妄坚固，（2）复次佛告慧命须菩提下，释其余疑辨解决定。　　就（Ａ）文中大分有二：ａ、约众生界等以答上问，即决四疑，谓上菩提心所住修行降伏等，即三般若体。ｂ、须菩提于意云何东方虚空可思量不下，明般若德用。　　就ａ、文中大分有四：（ａ）约众生发心，即有四义：甲、广大。乙、我皆令入下，即第一也。丙、如是灭度无量下，即常也。丁、何以故须菩提若菩萨有众生相下，明其心不颠倒。所以发此四心，为显深心功德满足故。即广上（第一）总发菩提心，问：何以偏约众生者？答：显舍自爱，生众生爱，慈悲大顺，翻彼二乘及凡夫见宜便故也。【佛告须菩提：「诸菩萨生如是心：所有一切众生众生所摄，若卵生、若胎生、若湿生、若化生，若有色、若无色，若有想、若无想、若非有想非无想，所有众生界众生所摄，】　　甲、「广大」文大分有六：（甲）一句总。（乙）约四生明摄法分齐。（丙）约色无色显界周尽。（丁）约想有无以决外疑。（戊）若非有想下，除外道增上慢见，为外道将非想为非生死故，（己）会彼妄见，摄从正智境，谓所有众生界众生所摄者，即无众生及似众生所摄也。问：所以言似者。答：经云不可以似似，故云似也，故似不妨无。问：若尔众生即空，何所摄也？答：只为是是空空，即众生分别所摄，故辨摄，若不彰摄，解不明净故也。【我皆令入无余涅槃而灭度之。】　　乙、「第一」文，无余涅槃者，即无分别余也，即性净涅槃也。若约一乘，即三世常涅槃，亦三世常觉；若约三乘，即一世智得三世常涅槃，及应化二身是有余。法身是无余；又报身在烦恼灭，是有余；惑断报身灭，是无余。若约小乘，唯约报身是无无余；烦恼先灭是有余。于此一义之中，约智数断惑，诸宗不同。与分别相应，不灭心见，有此差别也。下可准。今此经宗，唯拣小乘，义局大乘及一乘义也。【如是灭度无量无边众生，实无众生得灭度者。】　　丙、「常」文。【何以故？须菩提！若菩萨有众生相，即非菩萨。何以故非？须菩提！若菩萨起众生相、人相、寿者相，则不名菩萨。】　　就丁、「不颠倒」文有其四句：（甲）何以故？责生同无不度所由。（乙）答文，显知者是正，（丙）复重责，若不知无众生之者，即不顺法相，显不知者失。（丁）答意，顺此可知。【「复次，须菩提！菩萨不住于事行于布施，无所住行于布施，不住色布施，不住声香味触法布施。】　　﹝ａ、（ａ）﹞（第二）广上如是住有二：一、由法性无住，绝于自他相想，平等究竟。二、由自性体寂，绝于为非故。于文间亦有两句：一、对于事显知住法即假尘境。二、不住色下。约实尘以显住义。【须菩提！菩萨应如是布施，不住于相想。】　　﹝ａ、（ａ）﹞（第三）广上如是修行文有三句，所以可知。问：不住相想，二义何别？答：所知分齐，不依分别住，名不住相；能知之心，不依分别取，名不住想，余可准之。【何以故？若菩萨不住相布施，其福德聚不可思量。】　　﹝ａ、（ａ）﹞（第四）广上降伏其心文，即用不住于事已下，所离分别取心不生，即名降伏。问：何故及修行等，偏约檀度明之？答：檀是菩萨起行之初首，若此一净，余度易明。又檀度之中，得摄于六。故天亲论云：檀度摄于六，资生无畏法。此中一二三，名为修行住。广解如论，为此义故也。　　就（Ａ）ｂ、德用文中，大分有四：（ａ）于意云何东方虚空可思量不等，明三种般若德用分量。（ｂ）须菩提可以相成就下，明德用离相。（ｃ）须菩提白佛言世尊已下，显三种般若德用功能。（ｄ）须菩提是诸菩萨生如是无量福德聚已下，显三种般若甚深。问：云何得知此文等中有三种般若？　　为论解云：檀等是法性所彰，又从法异流，即知是实相般若。檀度等中有修得无分别智，即是观照般若，为下文菩萨菩萨。论主解云：初菩萨者是圣菩萨，第二菩萨者，是凡夫菩萨。即知凡夫菩萨中有其两义：一凡夫菩萨与圣为诠，即是教智。第二凡夫菩萨由未证法身，但依教生智，利生受记，亦依教智，故是文字般若。　　此之三相，无二无别，自性离故。言实性者，性本空寂，有佛无佛，体相常住，不迁不变，无作无起，不来不去，不动不转，但因缘有，犹若虚空。故经云：三界虚妄，唯一心作；十二因缘，是皆一心。无有作者，无有知者，一切诸法随心转故。是以即斯而言，虽复克勤备修，积德云兴而无增，息累尘境，浮冥至寂而无减。然依本来无始世界熏修对治因缘行故，说离烦恼妄想，深心清净转胜，圣若现前，无为缘集，菩提涅槃，妙果圆极，功显于此。故经言：观一切法，不生不灭，因缘而有。显如能善达斯趣者，生死尘累不待遣而自亡，涅槃真证不假饰而圆备。功显自本，无有作者，惑非我除，净非我莹，德穷常乐，不迁不变，观照文字，义亦同然，何以故？无二无别故，此可思准之。【须菩提！于汝意云何？东方虚空，可思量不？」须菩提言：「不也！世尊！」佛言：「如是，须菩提！南西北方，四维上下虚空，可思量不？」须菩提言：「不也！世尊！」佛言：「如是如是，须菩提！菩萨无住相布施，福德聚亦复如是不可思量。」佛复告须菩提：「菩萨但应如是行于布施。】　　就﹝（Ａ）ｂ、﹞（ａ）分量文中，大分有二：甲、喻，乙、合。甲、喻文展转有四句可知，乙、合文有三句可知。问：此法以何义相？合前虚空。答：此举三种般若无分别故，取相不及，以为分齐，合前虚空也。【「须菩提！于意云何？可以相成就见如来不？」须菩提言：「不也！世尊！不可以相成就得见如来。何以故？如来所说相，即非相。」佛告须菩提：「凡所有相，皆是妄语。若见诸相非相，则非妄语。如是诸相非相，则见如来。」】　　﹝（Ａ）ｂ、﹞（ｂ）德用离相文中有七句：（一）审定可否。（二）答成离相。（三）何以故下，责离相所由。（四）述真法体。（五）显相是妄，（六）翻妄成真。（七）印成大顺。令离妄相者，谓生住灭摄一切法尽，论解如此。问：何故此义约佛明之？答：此举果德净义，显初信心是便。又因中障习未尽，显离相难彰故也。【须菩提白佛言：「世尊！颇有众生，于未来世末世，得闻如是修多罗章句，生实相不？」佛告须菩提：「莫作是说：颇有众生，于未来世末世，得闻如是修多罗章句，生实相不？」佛复告须菩提：「有未来世末世，有菩萨摩诃萨，法欲灭时，有持戒修福德智慧者，于此修多罗章句，能生信心，以此为实。」佛复告须菩提：「当知彼菩萨摩诃萨，非于一佛二佛三四五佛所修行供养，非于一佛二佛三四五佛所而种善根。」佛复告须菩提：「已于无量百千万诸佛所修行供养，无量百千万诸佛所种诸善根，闻是修多罗，乃至一念能生净信。须菩提！如来悉知是诸众生，如来悉见是诸众生。】　　就﹝（Ａ）ｂ、﹞（ｃ）德用胜能文中，大分有五：（一）疑问。（二）佛呵而不受。（三）佛复告须菩提有已下，述其正德。（四）佛复告须菩提已下，赞其胜德。（五）须菩提如来悉知已下，显用成就。　　（三）文中有二句：一略，二广可知。　　（四）文中有五句可知。今言净信者，信心有三种：一者直心，正念真如法界故。二者深心，乐集一切诸善行故。三者大悲心，欲拔一切众生苦故。真如信者，成通三昧，不住见相，不住得相，乃至出定，亦无懈慢，所有烦恼，惭（编者注：「惭」疑是「渐」）觉微薄也，余义可知。　　（五）文中如来悉知者，在于比观之内，与知识力相应，非谓有其别佛为能知者。如来悉知者，在证知心中，现知识力智相也。　　问：何故上文已来，数言如来之名，及告须菩提，即言佛者何也？答：如告须菩提，即显佛是化主，得觉胜法故。若立义中言如来者，欲显理事等法，无不是如，皆从实道现成如相，故作此说也。　　就大段﹝（Ａ）ｂ、﹞（ｄ）文显法深内有三：甲、举德用之体。乙、何以故下，释成深相。丙、须菩提若是菩萨有法相下，显比观德用分齐。【须菩提！是诸菩萨，生如是无量福德聚，取如是无量福德。】　　（ｄ）甲、言生如是无量福德聚取如是无量福德者，如是无量深福德聚。一者因深，檀等无分别故。二者果深，如来等离相故。【何以故？须菩提！是诸菩萨，无复我相、众生相、人相、寿者相。须菩提！是诸菩萨，无法相，亦非无法相。无相，亦非无相。何以故？须菩提！是诸菩萨，若取法相，则为著我人众生寿者。】　　就（ｄ）乙、文中有四句：（甲）何以故，责离相所由。（乙）答成离相义。所言离相者有八重：一我相。二众生相。三人相。四寿者相，此四有二义：若约正使，即是声闻障，此中二障，并通我及我所；若约习气，则是菩萨障。若至下文，亦有同异，应可准之。第五是有法相。六无法相。七有相。八无相。此四并是菩萨障，此义云何？解心初起，见有法相为所轨则，应分别妄，为离此相，故言无法相也。学者不了，即谓无法以为所轨。论云：呵此为空说，为离此妄故。彼恶世时，菩萨具足持戒智慧故，能生信心，名不空说，故文言亦非无法相也。学者不了，谓离所见有无法相，别有波罗蜜以为实相，为离此妄谓，故言无相也。学者不了，即谓离有无相外，无有实相，为离此见，故文言亦非无相也。（丙）何以故须菩提下，重责离八相所由。（丁）是诸菩萨下，答须离所以。【须菩提！若是菩萨有法相，即著我相人相众生相寿者相。何以故？须菩提！不应取法，非不取法。以是义故，如来常说筏喻法门，是法应舍，非舍法故。」】　　就（ｄ）丙、文中有五句：（甲）总明离妄方便。（乙）何以故，责成方便离相所由。（丙）一句，显相二仪得成方便。（丁）一句，举喻以况。（戊）一句，述成方便法也。凡论筏喻，有两义取拾：初依筏时取，二至岸离筏故舍。第二依筏未显用故舍。若至彼岸用彰显故取，法合即以此准之也。　　上来文中我相等四种者：一者我相，见五阴差别，一一阴中妄取是我；众生相者，见身相续不断相也；命相者，一报命根不断住故，亦云人相；寿者相者，命根断灭复生，受六道故也。　　就Ａ、（Ｂ）释余疑中，大分有四：ａ、正释余疑。ｂ、须菩提于意云何须陀洹已下，泯相入实。ｃ、佛言须菩提如恒河中已下，校量其德。ｄ、复次须菩提随所有处已下，显德殊胜。　　就ａ、「正释余疑」文中，大分有二：（ａ）正释余疑。（ｂ）须菩提于意云何已下，校量会除前疑功德。【复次，佛告慧命须菩提：「须菩提！于意云何？如来得阿耨多罗三藐三菩提耶？如来有所说法耶？」须菩提言：「如我解佛所说义，无有定法如来得阿耨多罗三藐三菩提，亦无有定法如来可说。何以故？如来所说法，皆不可取不可说，非法非非法。何以故？一切圣人，皆以无为法得名。」】　　就（ａ）正释余疑文中，大分有五：初总告须菩提审定其相有二可知。二须菩提言已下，答：显其义有二可知。三何以故已下，问答现实有二可知。四非法、非非法已下，正显其相。五何以故已下，以法成人，并去疑情，有二可知。　　文中所言非法、非非法者，依真如义说。非法者，一切法无体相故；非非法者，彼真如无我相实有故，所以文中无有定法如来可说者，但有说即能诠故。故论云：「应化非真佛，亦非说法者，说法不二取，无说离言相。」此偈显化身不证阿耨菩提。文言无有定法者，据化身为语；说法不可取者，即依真如为言。文中所以道一切圣人皆以无为法为名，非独佛者，欲显一切皆有如，令清净故也。【「须菩提！于意云何？若满三千大千世界七宝，以用布施。须菩提！于意云何？是善男子善女人，所得福德，宁为多不？」须菩提言：「甚多！婆伽婆！甚多！修伽陀！彼善男子善女人，得福甚多。何以故？世尊！是福德聚，即非福德聚，是故如来说福德聚福德聚。」】　　就（ｂ）校量除疑德内有二：甲、约其义显德无量，并会初疑。乙、佛言须菩提若善男子善女人已下，显其教胜功德无量，即会前第二疑。法虽不可取不可说，而德不空故。故论云：「受持法及说，不空于福德，福不趣菩提，二能趣菩提。」此偈演何义？受持及演说，二能趣菩提，少一即不成。文言福德聚者，有二种聚：一者积聚义，即自分德；二者进趣义，则他分德。积聚之义是自分故，不能独得菩提。云何福德聚第二进趣义，摄前积聚能至大菩提故。文云如来说福德聚福德聚，初福德聚，是积聚福德聚；次福德聚，是进趣福德聚。初云世尊是福德聚者，即单一福德聚。　　就甲、文中有二：（甲）举布施事校量，文有三可知。（乙）彼善男子善女人已下，正校量显胜，此文有四可知。文云：得福甚多者，具二福德聚，故甚多也。文云何以故者，责须具足所以也。问：此中明解，何故举行显德，答：欲令解行故，而又举行，令人解行。【佛言：「须菩提！若善男子善女人，以满三千大千世界七宝，持用布施。若复于此经中，受持乃至四句偈等，为他人说，其福胜彼无量不可数。何以故？须菩提！一切诸佛阿耨多罗三藐三菩提法，皆从此经出。一切诸佛如来，皆从此经生。须菩提！所谓佛、法佛、法者，即非佛、法，是名佛、法。】　　就乙、显教功德中，大分有四：（甲）略举施事，即为能校量。（乙）若复有人于此经中已下，正明校量，此文有二可知。（丙）何以故已下，除疑显德，此文有四可知。（丁）须菩提所谓佛法已下，述成其义。文言皆从此经出者，法身菩提出在此经，此教即为了因；报身菩提及化菩提，此教为生因。故言皆从此经出。文言所谓佛、法者，述正佛、法，分别不得。故云非佛、法，非彼余人分别之佛、法，唯独诸佛法。第一不共义，以与第一法为因，故福德多不可校量也。　　就大段﹝Ａ、（Ｂ）﹞ｂ、泯相入实中，大分有二：（ａ）泯小乘行位以从实法。（ｂ）佛告须菩提于意云何如来昔在已下，会大乘行位以从实法。　　就（ａ）文中有二：甲、会其小位。乙、以须菩提实无所行已下，会其行相以显实。【「须菩提！于意云何？须陀洹能作是念：『我得须陀洹果』不？」。须菩提言：「不也！世尊！何以故？实无有法名须陀洹。不入色声香味触法，是名须陀洹。」佛言：「须菩提！于意云何？斯陀含能作是念：『我得斯陀含果』不？」须菩提言：「不也！世尊！何以故？实无有法名斯陀含。是名斯陀含。」「须菩提！于意云何？阿那含能作是念：『我得阿那含果』不？」须菩提言：「不也！世尊！何以故？实无有法名阿那含。是名阿那含。」】　　就甲、文中，须陀洹等四位，即为四段，前三果各分有五可知。【「须菩提！于意云何？阿罗汉能作是念：『我得阿罗汉果』不？」须菩提言：「不也！世尊！何以故？实无有法名阿罗汉。世尊！若阿罗汉作是念：『我得阿罗汉』，即为著我人众生寿者。世尊！佛说我得无诤三昧，最为第一，世尊说我是离欲阿罗汉。世尊！我不作是念：『我是离欲阿罗汉』。世尊！我若作是念：『我得阿罗汉』。世尊则不记我无诤行第一。】　　就甲、阿罗汉文中，大分有七：初审定其法。二答。三何以故责。四显其实法。五反以显过。六顺成其德，此文有三可知。七有一句，反述已结成所以。此位皆得从实，由佛所说皆以无为法为名故，由圣人无为故，不取六尘境界以为我所。故文言不入色声香味触法也，入之言得耳。　　言须陀洹者，此云逆流，逆分段生死流故；斯陀含者，此云住薄，住薄烦恼故；阿那含者，此云不还，不还欲界故；阿罗汉者，此云不受，不受三界故。文言作是念我得阿罗汉即为著我人众生寿者，此有二种义：一者正使，二者习气。若在观中，习气亦不生；若在观外，正使心必不起。故言实无有法名须沱洹等。寻此文相，正意少隐，欲覆法我名，引声闻人以我人从其一实大乘，摄彼法执分别入习气我人，是文中意。若摄人习属法执一观俗引得声闻同一乘也，少得相应。所以知者，于彼证离取我等烦恼，是故无如是心我能得果，若是正使，观外亦不起，何须说观中。以此故知无诤行，亦准正习二门取之。又四果人等，各皆自分离粗烦恼，是自境界无有分别，即是实性三般若。若余分别，即非圣意，名增减执，此可思准。【「以须菩提实无所行，而名须菩提无诤无诤行。」】　　就（ｂ）会大乘行位中，大分有二：甲、会大乘得法之始位。乙、佛告须菩提若菩萨作是言已下，会其行法。【佛告须菩提：「于意云何？如来昔在然灯佛所，得阿耨多罗三藐三菩提法不？」须菩提言：「不也！世尊！如来在然灯佛所，于法实无所得阿耨多罗三藐三菩提。」】　　甲、文有三可知，所以须会者，为于然灯佛所言语所说不取证法，今以证知不可说不可取，真实之义成无取说故也。　　就乙、会行文中，大分有二：（甲）会依报土因行。（乙）须菩提譬如有人已下，会正报行。【佛告须菩提：「若菩萨作是言：『我庄严佛国土』，彼菩萨不实语。何以故？须菩提！如来所说庄严佛土者，则非庄严，是名庄严佛土。是故须菩提！诸菩萨摩诃萨，应如是生清净心，而无所住，不住色生心，不住声香味触法生心，应无所住而生其心。】　　就（甲）依报中，大分有四：初总举显过。二何以故已下，责成过所以。三须菩提如来所说庄严佛土者，答：即对过显真。四是故须菩提诸菩萨已下，观成实相。此文有四：初第一成实相心。二而无所住者，显心相。三不住色生心，对过显真。四应无所住，述成正义。此净土等，真实智成，故不可取。若言可取，彼不实说。文言即非庄严，是名庄严佛土者，第一义相土非形相，及第一[立+立]是庄严成，非有为形相也。【「须菩提！譬如有人，身如须弥山王。须菩提！于意云何？是身为大不？」须菩提言：「甚大！世尊！何以故？佛说非身，是名大身。彼身非身，是名大身。」】　　就（乙）会正报行中，有五段经：初举事以况，第二审定可不，三须菩提答，四问答显正义，第五述结。文言须弥山王大者，势高远故名为大，而无所取我是山王，以无分别，佛亦如是，无上法王无分别故。佛说非身是名大身，以无分别相故。彼身非身，非诸漏身，是名大身者，以有清净身故。　　就﹝ａ（ｂ）乙、﹞（丙）校量显德中，大分有二：子、举多功德为能校量。丑、佛告须菩提已下，正校量显德。　　就子、文中有二：初成多功德因缘。二佛言须菩提我今实言告汝已下，显多功德。【佛言：「须菩提！如恒河中所有沙数，如是沙等恒河，于意云何？是诸恒河沙，宁为多不？」须菩提言：「甚多！世尊！但诸恒河，尚多无数，何况其沙。」佛言：「须菩提！我今实言告汝：若有善男子善女人，以七宝满尔所恒河沙数世界，以施诸佛如来。须菩提！于意云何？彼善男子善女人，得福多不？」须菩提言：「甚多！世尊！彼善男子善女人，得福甚多。」佛告须菩提：「以七宝满尔所恒河沙世界，持用布施。若善男子善女人，于此法门，乃至受持四句偈等，为他人说，而此福德，胜前福德无量阿僧祇。】　　前文有四句，后文有五句可知。问：此门校量，与前除疑后校量何别？论自分云：前说三千大千譬喻，明福德多。今重说无量三千世界，倍多前故，所以倍前者，为渐化众生，令生深信故。又前释疑，去泯诸相，故少校量。今此泯相，得大菩提，功德胜故，大校量也。【复次，须菩提！随所有处，说是法门，乃至四句偈等，当知此处，一切世间天人阿修罗，皆应供养，如佛塔庙。何况有人，尽能受持读诵此经。须菩提！当知是人，成就最上第一希有之法。若是经典所在之处，则为有佛，若尊重似佛。」】　　就﹝Ａ、（Ｂ）﹞ｄ、显德殊胜文中，大分有二：（ａ）有三句，以少彰多，显德殊胜。（ｂ）须菩提当知已下，就多功德，以明殊胜。此中胜有二种胜：一所说处胜，随何等处说此经，令生奇特尊重想故。二能说人胜，能受持及说故人胜。又所以二俱胜者，彼珍宝施，是染烦恼因，能生烦恼事。今此二胜，离烦恼因，故说胜也。　　就大段﹝（二）2、﹞（2）约其行事显三般若证前解实文，大分有二：Ａ、广显行。Ｂ、须菩提以要言之已下，以略显广。　　就Ａ、文大分有二：（Ａ）总举行体，显解是实，以发信心。（Ｂ）尔时须菩提闻说是经涕泪悲泣已下，明信行相。　　初（Ａ）有二：ａ、陈问：ｂ、疑二相，佛告须菩提已下，答其二相。答文有二：初举法门名，以酬第一问。二以是名字下，酬上第二问。　　就（Ａ）文中，大分有四：ａ、有三句，总举行体。ｂ、须菩提于意云何三千大千已下，显德分量。ｃ、佛告须菩提于意云何已下，显行德离相。ｄ、佛言须菩提若有善男子已下，校量显德。【尔时，须菩提白佛言：「世尊！当何名此法门？我等云何奉持？」佛告须菩提：「是法门名为金刚般若波罗蜜。以是名字，汝当奉持。何以故？须菩提！佛说般若波罗蜜，则非般若般罗蜜。】　　ａ、三句者，初总举法门名以劝持。二何以故，责。三佛说般若波罗蜜已下，答成行相。此文有三可知，于中即非般若波罗蜜者，非有为檀等故。此无为波罗蜜，能成大菩提故。【「须菩提！于意云何？如来有所说法不？」须菩提言：「世尊！如来无所说法。」「须菩提！于意云何？三千大千世界所有微尘，是为多不？」须菩提言：「彼微尘甚多，世尊！」「须菩提！是诸微尘，如来说非微尘，是名微尘。如来说世界，非世界，是名世界。」】　　就ｂ、显德分量，有四句可知。所以言微尘复非微尘，说世界非世界者，非烦恼等分别微尘故，故云非微尘等也。是名微尘等者，是地等无分别微尘也。地等无分别，既无分量心，无分别分量亦如是。【佛言：「须菩提！于意云何？可以三十二大人相见如来不？」须菩提言：「不也！世尊！何以故？如来说三十二大人相，即是非相，是名三十二大人相。」佛言：「须菩提！若有善男子善女人，以恒河沙等身命布施，若复有人，于此法门中，乃至受持四句偈等，为他人说，其福甚多无量阿僧祇。」】　　就ｃ、离相文有四可知，文云三十二相即是非相者，于大菩提非法身故，诸法因果非胜故，余义可知。　　ｄ、校量显德文有二可知，就第二段信相文中，大分有三：（ａ）辨信相体。（ｂ）须菩提如来说忍辱波罗蜜已下，引事证成。（ｃ）复次须菩提若善男子善女人能于此法门已下，校量信德。【尔时，须菩提闻说是经，深解义趣，涕泪悲泣，扪泪而白佛言：「希有！婆伽婆！希有！修伽陀！佛说如是甚深法门，我从昔来所得慧眼，未曾得闻如是法门。」「何以故？须菩提！佛说般若波罗蜜，即非般若波罗蜜。」「世尊！若复有人得闻是经，信心清净，则生实相，当知是人成就第一希有功德。世尊！是实相者，则是非相，是故如来说名实相实相。世尊！我今得闻如是法门，信解受持，不足为难。若当来世，其有众生得闻是法门，信解受持，是人则为第一希有。何以故？此人无我相、人相、众生相、寿者相。何以故？我相，即是非相；人相、众生相、寿者相，即是非相。何以故？离一切诸相，则名诸佛。」佛告须菩提：「如是，如是。若复有人得闻是经，不惊不怖不畏，当知是人甚为希有。何以故？须菩提！如来说第一波罗蜜，非第一波罗蜜。如来说第一波罗蜜者，彼无量诸佛亦说波罗蜜，是名第一波罗蜜。】　　就（ａ）文中，大分有四：甲、有三句，总显信相。乙、何以故须菩提已下两句，出其信体。丙、世尊若复有人已下有四句，显其信德。丁、世尊我今得闻如是已下，显信德殊胜。　　此丁、文有四：（甲）举易显难以立宗。（乙）若当来世已下，正显信之殊胜。（丙）何以故已下，有三句问：答，显信离相。（丁）佛告须菩提如是如是已下，结成希有，述其信义。于中有五句可知。问：因何须菩提得智眼已来不闻此经？答：以须菩提义当受法之机。虽得小乘智眼，未闻大法，回心得大，故言希有。般若波罗蜜即非般若波罗蜜者，此智法门，坚实深妙，非余人分别波罗蜜也。文云实相即是非相者，即是信心清净无相也。又实相实相者，是无相之实也。文云此人无我相等者，示所取境不倒相故；又云我相即是非相者，示能取境界不倒相故。此二相我空法空无我智故。　　文云不惊者，谓不于非处生惧也。不怖者，以不起不能断疑心故；不畏者，不一向怖故。文云如来说第一波罗蜜即非第一者，此经法门胜余修多罗故。此法门名为大因，故如来说第一波罗蜜。又此法门名为清净，诸佛共说也。　　就（ｂ）引事证成中，大分有四：　　甲、有四句，正引住事，证成信相。　　乙、是故须菩提已下，劝成信体。于中有四句：初总劝，二责，三答，四离非显是也。　　丙、是故佛说菩萨已下，引圣教证成信实。此文有二：初总引圣教，二须菩缇菩萨为利益一切众生已下，举法并成。就此述文，大分有二：初法说以显信实，二须菩提譬如有人已下，喻合双成，显其信义。　　丁、复次须菩提已下，显其信实，诸佛证成。【「须菩提！如来说忍辱波罗蜜，即非忍辱波罗蜜。何以故？须菩提！如我昔为歌利王割截身体。我于尔时，无我相，无众生相，无人相，无寿者相，无相，亦非无相。何以故？须菩提！我于往昔节节支解时，若有我相、众生相、人相、寿者相，应生嗔恨。须菩提！又念过去于五百世，作忍辱仙人，于尔所世，无我相，无众生相，无人相，无寿者相。是故须菩提！菩萨应离一切相，发阿耨多罗三藐三菩提心。何以故？若心有住，则为非住。不应住色生心，不应住声香味触法生心，应生无所住心。是故佛说菩萨心不住色布施。须菩提！菩萨为利益一切众生，应如是布施。」须菩提言：「世尊！一切众生相，即是非相。何以故？如来说一切众生，即非众生。」「须菩提！如来是真语者、实语者、如语者、不异语者。须菩提！如来所得法，所说法，无实无妄语。须菩提！譬如有人入闇，则无所见。若菩萨心住于事而行布施，亦复如是。须菩提！譬如人有目，夜分已尽，日光明照，见种种色。若菩萨不住于事行于布施，亦复如是。】　　问：何故引往忍辱波罗蜜为证者？答：忍顺实相理故。又问，次复第二义相中，何故引檀度为证者？以檀行在初故，余准可知。又初地得忍波罗蜜，顺理法故。又檀波罗蜜摄五波罗蜜，故偏约之也。文云如来是真语者，不妄说佛菩提故；实语者，不妄说小乘苦谛等故；如语者，不妄说大乘法无我真如故；不异语者，不妄说三世受记故。文云无实者，诸佛所说法，此法不能得彼证法故。以如所闻无如是义故，是故无实。文云妄说语者，随顺义故。以此所说法，随顺证法故。文言如人入闇等者。有人疑云：若真如普遍，何故不见？如入闇中，无明智故不见。非无实法。文云夜分既尽等者，喻有明智，即无遮障也。【「复次，须菩提！若有善男子善女人，能于此法门，受持读诵修行，则为如来以佛智慧，悉知是人，悉见是人，悉觉是人，皆得成就无量无边功德聚。须菩提！若有善男子善女人，初日分以恒河沙等身布施，中日分复以恒河沙等身布施，后日分亦以恒河沙等身布施，如是舍恒河沙等无量身，如是百千万亿那由他劫以身布施。若复有人，闻此法门，信心不谤，其福胜彼无量阿僧祇，何况书写受持读诵修行，为人广说。】　　就（ｃ）校量信门行德中，文言受持读诵者。闻慧之中有三法：一受，二持，三读诵。修行者，内思，及为他说等，福中之胜也。问：何故此中广校量者？引证之中，决疑胜故。　　就﹝（二）2、（2）﹞Ｂ、以略显广成信门中，大分有四：（Ａ）举总信相。（Ｂ）须菩提我念过去已下，引往事证成。（Ｃ）若复有人于后末世已下，举胜校量以劝学。（Ｄ）须菩提若有善男子善女人已下，举广结略。【「须菩提！以要言之，是经有不可思议不可称量无边功德。此法门，如来为发大乘者说，为发最上乘者说。若有人能受持读诵修行此经，广为人说，如来悉知是人，悉见是人，皆成就不可思议不可称无有边无量功德聚。如是人等，则为荷担如来阿耨多罗三藐三菩提。何以故？须菩提！若乐小法者，则于此经，不能受持读诵修行，为人解说。若有我见众生见人见寿者见，于此法门，能受持读诵修行为人解说者，无有是处。须菩提！在在处处，若有此经，一切世间天人阿修罗所应供养。当知此处，则为是塔，皆应恭敬，作礼围绕，以诸华香而散其处。复次，须菩提！若善男子善女人，受持读诵此经，为人轻贱。何以故？是人先世罪业，应堕恶道。以今世人轻贱故，先世罪业则为消灭。当得阿耨多罗三藐三菩提。】　　就（Ａ）总中，略有十二事：一举德无边，二举所以非小，三上圣智见加持，四成无边功德，五成大果因，六非小境界，七非凡能知，八感众供养，九成处是胜，十恭敬供养有福，十一灭三世罪，十二当得菩提。【「须菩提！我念过去无量阿僧祇阿僧祇劫，于然灯佛前，得值八十四亿那由他百千万诸佛，我皆亲承供养，无空过者。须菩提！如是无量诸佛，我皆亲承供养，无空过者。】　　就（Ｂ）引事证成有二可知。【若复有人，于后世末世，能受持读诵修行此经，所得功德，我所供养诸佛功德，于彼百分不及一，千万亿分，乃至算数譬喻所不能及。】　　（Ｃ）举胜校量。【「须菩提！若有善男子善女人，于后世末世，有受持读诵修行此经，所得功德，若我具说者，或有人闻，心则狂乱，疑惑不信。须菩提！当知是法门不可思议，果报亦不可思议。」】　　就（Ｄ）举广结略门中有三可知，文云心则狂乱者，不得静住，离净法故。疑者，犹豫不得定心故。惑者，不成明智故。不信者，不见胜德故也。　　就大段﹝（二）2、﹞（2）约彼行相显三种般若，问：此下明行教，与前行教何别？答：前文约见闻已去说，此约成观已去说也。文中大分有三：Ａ、陈四疑，问三种般若体相。Ｂ、佛告须菩提菩萨发下，广答显相。Ｃ、须菩提发阿耨已下，结成前义。【尔时，须菩提白佛言：「世尊！云何菩萨发阿耨多罗三藐三菩提心？云何住？云何修行？云何降伏其心？」】　　问：何故须约行说？答：学者于闻思虽复明了，于修不进不发有迷，故须重明也。就Ｂ、段广答显相文中，大分有二：ａ、约行释三种般若体相。ｂ、佛言须菩提如来得阿耨菩提已下，约行释其余疑。　　就ａ、文中，大分有五：（ａ）约众生界释三种般若。（ｂ）须菩提于意云何如来于然灯佛所已下，引彼往昔行事证成。（ｃ）须菩提若有人言已下，辨行真伪。（ｄ）须菩提譬如有人已下，显行分量。（ｅ）须菩提若菩萨作是言我庄严佛土下，会相入实。今此所以对行广明三种修行者，为前起解我能如是修三种行，不免喧杂分别，为除此惑，故须约行辨三种也。【佛告须菩提：「菩萨发阿耨多罗三藐三菩提心者，当生如是心：我应灭度一切众生，令入无余涅槃界。如是灭度一切众生已，而无一众生实灭度者。何以故？须菩提！若菩萨有众生相、人相、寿者相，则非菩萨。何以故？须菩提！实无有法，名为菩萨发阿耨多罗三藐三菩提心者。】　　就（ａ）行体相门中有五：初总辨生起菩提心。二我应灭度下，明心所趣。三如是灭度下，显其实相。四何以故下，问答显过。五何以故下，举实结成。问：此文内辨三修行及以发心，何故一处通释而不别明者？答：前是解法，须约别论之。今就行门，不得分别。由众生即无，与佛不异。解此法故，即名菩提心。由知众生即无我空故，即名如是住。成无分别智证，即名如实修行。本来无烦恼，即名降伏其心也。【「须菩提！于意云何？如来于然灯佛所，有法得阿耨多罗三藐三菩提不？」须菩提白佛言：「不也！世尊！如我解佛所说义，佛于然灯佛所，无有法得阿耨多罗三藐三菩提。」佛言：「如是，如是。须菩提！实无有法，如来于然灯佛所得阿耨多罗三藐三菩提。须菩提！若有法如来得阿耨多罗三藐三菩提者，然灯佛则不与我受记：『汝于来世，当得作佛，号释迦牟尼。』以实无有法，得阿耨多罗三藐三菩提，是故然灯佛与我受记，作如是言：『摩那婆！汝于来世，当得作佛，号释迦牟尼。』何以故？须菩提！言如来者，即实真如。】　　就（ｂ）引往事为证，内大分有六：初审定可不。二须菩提白佛言下，有二句，答显实相。三佛言如是下，述成正义。四须菩提若有法已下，反成其失。五以实无有法已下，以理成事，有二句。六何以故已下，问答约佛显成行相，亦即兼释伏疑云若无菩提，即无诸佛如来。为决此疑，故文云即实真如也。【须菩提！若有人言如来得阿耨多罗三藐三菩提者，是人不实语。须菩提！实无有法，佛得阿耨多罗三藐三菩提。须菩提！如来所得阿耨多罗三藐三菩提，于是中不实不妄语。是故如来说一切法皆是佛法。须菩提！所言一切法一切法者，即非一切法，是故名一切法。】　　就（ｃ）辨行真伪中有五句：初明言不称实。二举义证言。三须菩提如来所得下，显法同异，不同有为五阴相故，文言不实；无色等相即菩提相故，文言不妄语。四是故如来说一切法，类成正义。五须菩提所言一切法，结成正义。文言一切法，即真如体故；复一切法，即如来证故；即非一切法，色等相不住故。故名一切法者，即诸法非法，是诸法法。　　就（ｄ）显行分量中，大分有二：初举事显成分量。二佛言须菩提菩萨亦如是下，结成分量广大。【「须菩提！譬如有人，其身妙大。」须菩提言：「世尊！如来说人身妙大，即非大身，是故如来说名大身。」佛言：「须菩提！菩萨亦如是。若作是言：『我当灭度无量众生。』则非菩萨。」佛言：「须菩提！于意云何？颇有实法名为菩萨不？」须菩提言：「不也！世尊！实无有法名为菩萨。」「是故佛说一切法，无众生无人无寿者。】　　前文有三句可知，所以成法分量者，为其行体离烦恼障及智障，毕竟具足法身故。此中妙大有二种：一者遍一切处；二者功德大，是故名大身。遍一切大者，真如一切法不差别故。文言即非大身者，离诸相身。名大身者，是真如体。就第二结成大身内有四：初结成大义。二佛言下，审定可不。三世尊已下，显成正义。四是故佛说下，举圣教结成正义也。　　就（ｅ）会相入实中，大分有四：甲、正明会依正二相。乙、佛言须菩提于意云何如恒河中下，明行德分量。丙、须菩提于意云何佛可以具足相下，辨行离相。丁、尔时慧命须菩提白佛言已下，显行殊胜。　　就甲、文中，大分有二：（甲）会依报相以从实行。（乙）须菩提于意云何如来有肉眼已下，会其正报以从行实。【须菩提！若菩萨作是言：『我庄严佛国土。』是不名菩萨。何以故？如来说庄严佛土庄严佛土者，即非庄严，是名庄严佛国土。须菩提！若菩萨通达无我、无我法者，如来说名真是菩萨菩萨。】　　就（甲）文中，大分有四：初总显过，二责所以，三答以显是，四举劝通达，以结成行相。文云庄严佛国土，是不名菩萨者。论偈云：「不达真法界，起度众生意，及清净国土，生心即是倒。」故不名菩萨也。又文云庄严佛国土即非庄严者，若菩萨通达无我法，起自智信心。故此信智，通摄世谛菩萨起，及出世菩萨起，是故经文重说菩萨菩萨。【「须菩提！于意云何？如来有肉眼不？」须菩提言：「如是，世尊！如来有肉眼。」佛言：「须菩提！于意云何？如来有天眼不？」须菩提言：「如是，世尊！如来有天眼。」佛言：「须菩提！于意云何？如来有慧眼不？」须菩提言：「如是，世尊！如来有慧眼。」佛言：「须菩提！于意云何？如来有法眼不？」须菩提言：「如是，世尊！如来有法眼。」佛言：「须菩提！于意云何？如来有佛眼不？」须菩提言：「如是，世尊！如来有佛眼。」】　　就（乙）会正报文中，五眼即为五段。一一段中，各有二句可知，所以有此教兴。若菩萨不见，即无胜能，为答此疑，故文云：如来有五眼，能了别诸法，见彼颠倒相，毕竟无为，故名五眼。【佛言：「须菩提！于意云何？如恒河中所有沙，佛说是沙不？」须菩提言：「如是，世尊！如来说是沙。」佛言：「须菩提！于意云何？如一恒河中所有沙，有如是等恒河，是诸恒河所有沙数佛世界，如是世界，宁为多不？」须菩提言：「彼世界甚多，世尊！」佛言：「须菩提！尔所世界中，所有众生，若干种心住，如来悉知。何以故？如来说诸心住，皆为非心住，是名为心住。何以故？须菩提！过去心不可得，现在心不可得，未来心不可得。须菩提！于意云何？若有人以满三千大千世界七宝持用布施，是善男子善女人，以是因缘，得福多不？」须菩提言：「如是！世尊！此人以是因缘，得福甚多。」佛言：「如是如是，须菩提！彼善男子善女人，以是因缘，得福德聚多。须菩提！若福德聚有实，如来则不说福德聚福德聚。】　　就乙、行德分量文中有五：初问答定其法数。二佛言须菩提下，问答现世多少。三佛告须菩提下，类成心数分齐，有三句可知。四须菩提于意云何下，对境成行有四句可知。五须菩提若福聚有实下，成行分量。文言如来说诸心住，皆为非心住者，此句示现远离四念处故。此取何义？心住者住彼念处故。又文言若福德聚有实，如来即不说者。有实福德聚，是有漏故，是其颠倒，故不说也。福德聚福德聚者，无漏福德聚，为智慧根本故，即为而德聚。【「须菩提！于意云何？佛可以具足色身见不？」须菩提言：「不也！世尊！如来不应以色身见。何以故？如来说具足色身，即非具足色身，是故如来说名具足色身。」佛言：「须菩提！于意云何？如来可以具足诸相见不？」须菩提言：「不也！世尊！如来不应以具足诸相见。何以故？如来说诸相具足，即非具足，是故如来说名诸相具足。」佛言：「须菩提！于意云何？汝谓如来作是念：我当有所说法耶？须菩提！莫作是念。何以故？若人言如来有所说法，即为谤佛，不能解我所说故。何以故？须菩提！如来说法说法者，无法可说，是名说法。」】　　就丙、行德离相文中，大分有三：初有四句，约色身辨离相，有六句可知。二佛告须菩提下有四句，约意业功德辨离相。三佛言须菩提于意云何下，约口业说法辨离相，于中有七句。文言说诸相具足即非具足者，色身具足，非法身具足。色身及相身，不离于法身，故文言说名诸相具足。又文言说法说法有二种：一者所说法。二者所有义，故言说法说法。又文言无法可说是名说法者，说法不离于法界，说法无自相，故言无说为说法也。【尔时，慧命须菩提白佛言：「世尊！颇有众生，于未来世，闻说是法，生信心不？」佛言：「须菩提！彼非众生，非不众生。何以故？须菩提！众生众生者，如来说非众生，是名众生。」】　　就丁、显法殊胜文中，大分有四可知。又言非众生非不众生者，若有信此经，彼人即非众生，非不圣体故也。非不众生者，以有圣体故，彼人非凡夫众生，非不是圣体众生。又言众生众生者，如来说非众生，是名众生故。如来说非众生者，非凡夫众生也。　　就大段﹝（1）Ａ、﹞（Ｂ）释余行疑中有二：ａ、释余疑。ｂ、须菩提于意云何汝谓如来下，会相入实。　　就ａ、文中，大分有二：（ａ）正释余疑。（ｂ）三千大千世界下，校量显胜。【佛言：「须菩提！于意云何？如来得阿耨多罗三藐三菩提耶？」须菩提言：「不也！世尊！世尊，无有少法如来得阿耨多罗三藐三菩提。」佛言：「如是如是，须菩提！我于阿耨多罗三藐三菩提，乃至无有少法可得，是名阿耨多罗三藐三菩提。复次，须菩提！是法平等，无有高下，是名阿耨多罗三藐三菩提。以无众生无人无寿者，得平等阿耨多罗三藐三菩提，一切善法得阿耨多罗三藐三菩提。须菩提！所言善法善法者，如来说非善法，是名善法。】　　（ａ）文有五：初审定可不。二须菩提下，答显成正义，有二句。三佛言下，如来述成正义。四复次须菩提下，显正义相，有三文，即为三义也。五须菩提所言善法者下，拣非显是。此义云何？以法界不增减，是法平等，故无证得菩提者。文言善法善法者，初善法者，是有漏善法，非无漏净善法。后善法者。是无漏善法，非有漏善法，故名善法也。【「须菩提！三千大千世界中，所有诸须弥山王，如是等七宝聚，有人持用布施，若人以此般若波罗蜜经，乃至四句偈等，受持读诵，为他人说，于前福德，百分不及一，千分不及一，百千万分不及一，歌罗分不及一，数分不及一，优波尼沙陀分不及一，乃至算数譬喻所不能及。】　　就（ｂ）校量文中，大分有三。所以教兴者，疑者云：若一切善法得菩提，即所说法不能得成佛，以无记法故。为断此疑，故今教兴，虽所说法是无记，而能成佛，以远离所说法，不能得佛故。又此无记语，同小乘说成，今此大乘，是善非无记。　　泛言校量胜者有四种：一数胜，二力胜，三不相似胜，四因胜也。数胜者，如文百千分不及一等也；力胜者，如经歌罗分不及也；不相似胜者，此福德中数不似也；因胜者，因果不相似，如经乃至优波尼沙陀分不及一也。　　就大段﹝（1）Ａ、（Ｂ）﹞ｂ、会相入实门中，大分有四：（ａ）会三相以从实。（ｂ）须菩提若善男子善女人下，校量其德。（ｃ）须菩提若有人下，显行体深。（ｄ）须菩提若善男子善女人下，显行德分量。所以有此教兴者，疑者云谓行观外解相不入行理故也。　　就（ａ）会三相中，大分有三：甲、约度众生相会从行理。乙、须菩提于意云何可以相成就下，约其身相会从行体。丙、须菩提于意云何如来下，约因成果相会从行理。【「须菩提！于意云何？汝谓如来作是念：『我度众生耶？』须菩提！莫作是念。何以故？实无有众生如来度者。」佛言：「须菩提！若有实众生如来度者，如来则有我人众生寿者相。须菩提！如来说有我者，则非有我，而毛道凡夫生者以为有我。须菩提！毛道凡夫生者，如来说名非生，是故言毛道凡夫生。】　　就甲、文中大分有五：初有四句，显成实义。二佛言须菩提下，反以显过。三须菩提如来说下，会其圣意。四而毛道下，明妄不识真。五须菩提毛道下，明会述从正。故论偈云：「平等真法界，佛不度众生，以名共彼阴，不离于法界。」假名与法界无差别故，如来不度一众生，若度众生者，即是五阴中取相故。文言说非生者，不生圣法，故言非生也。　　就大段乙、会身相文中，大分有二：（甲）长行总显。（乙）尔时世尊下，说偈别明。【「须菩提！于意云何？可以相成就得见如来不？」须菩提言：「如我解如来所说义，不以相成就得见如来。」佛言：「如是如是！须菩提！不以相成就得见如来。」佛言：「须菩提！若以相成就观如来者，转轮圣王应是如来，是故非以相成就得见如来。」】　　（甲）文有五：初审定可不。二须菩提下，答显实义。三佛言如是下，述成正义。四佛言须菩提下，反成显过。五是故非以相下，顺结也。【尔时，世尊而说偈言：「若以色见我，以音声求我，是人行邪道，不能见如来。彼如来妙体，即法身诸佛，法体不可见，彼识不能知。】　　（乙）偈文有四：初半行，举过体。次半行，显过义。次半行，举法体。次半行，显法德义。言彼识不能知者，彼凡夫识也。【「须菩提！于意云何？如来可以相成就得阿耨多罗三藐三菩提耶？须菩提！莫作是念：如来以相成就得阿耨多罗三藐三菩提。须菩提！汝若作是念，菩萨发阿耨多罗三藐三菩提心者，说诸法断灭相。须菩提！莫作是念，菩萨发阿耨多罗三藐三菩提心者，说诸法断灭相。何以故？菩萨摩诃萨发阿耨多罗三藐三菩提心者，于法不说断灭相故。】　　就丙、因成果相文中有五：初审定可不。二须菩提莫作是念下，抑见菩提成熟之相。三须菩提汝若作是念已下，成其能感发心过相。四须菩提莫作是念下，呵其谓情。五何以故已下，问答显德。外人疑云：若菩提心不感于果，即谓不依福德得真菩提。为去此疑，故经云：菩萨发菩提心者，于法不说断灭相，以能成就智慧庄严功德庄严故。【「须菩提！若善男子善女人，以满恒河沙等世界七宝，持用布施。若有菩萨，知一切法无我，得无生法忍。此功德胜前所得福德。须菩提！以诸菩萨不取福德故。」须菩提白佛言：「世尊！菩萨不取福德？」佛言：「须菩提！菩萨受福德，不取福德，是故菩萨（编者注：此处疑漏一「不」字）取福德。】　　就﹝（Ｂ）ｂ、﹞（ｂ）校量其德内，大分有五：初举能校量法。二若有菩萨已下，对校量显胜。三须菩提下，显离取德。四须菩提白佛言下，述成前义。五佛言须菩提下，显法同异，结成正义。文言得无生法忍者，有二种无我，不生二种无我相。是故文云受而不取者。彼福德得有漏果报故，彼福德可呵。此福德无有漏报，是故此福德受而不取。【「须菩提！若有人言：如来若去若来若住若坐若卧，是人不解我所说义。何以故？如来者，无所至去，无所从来，故名如来。】　　就﹝（Ｂ）ｂ、﹞（ｃ）显行体深文有三可知：初应报化身有用，彼法身诸佛不来不去，故凡夫不解。二何以故，责。第三显法身相常如是住，不变不异，故是深也。故论偈云：「去来化身佛，如来常不动，于是法界处，非一亦不异」。【「须菩提！若善男子善女人，以三千大千世界微尘。复以尔许微尘世界，碎为微尘阿僧祇。须菩提！于意云何？是微尘众，宁为多不？」须菩提言：「彼微尘众甚多！世尊！何以故？若是微尘众实有者，佛则不说是微尘众。何以故？佛说微尘众，则非微尘众，是故佛说微尘众。世尊！如来所说三千大千世界，则非世界，是故佛说三千大千世界。何以故？若世界实有者，则是一合相。如来说一合相，则非一合相，是故佛说一合相。」佛言：「须菩提！一合相者，则是不可说，但凡夫之人，贪著其事。何以故？须菩提！若人如是言：佛说我见人见众生见寿者见。须菩提！于意云何？是人所说，为正语不？」须菩提言：「不也！世尊！何以故？世尊！如来说我见人见众生见寿者见，即非我见人见众生见寿者见，是名我见人见众生见寿者见。」】　　就﹝（Ｂ）ｂ、﹞（ｄ）显行德分量文中有五：初有四句，举碎微尘末之数，显染尽净，于法界中无一住相故。微尘众者，示现非一喻故。二何以故，问答释教兴意。三复何以已下，明圣教所趣，于中展转有五句可知。四佛言须菩提下，显其正义。五但凡夫之人下，会其圣意，于中有八句相生可知。文言若世界及一合相实有者，如来即不说。何以故？凡夫应是，圣人应非故，余者准之。文言一合相者，如分别见一实相也。若欲识其文意，先对文言，约凡圣二位，开其二相：一约众生，见一合相，即是一合相，即非一合相。二约圣者，说一合相，即非一合相，是名一合相。依此二门，取解即易。其义云何？众生见一合相者，由依似作实尘解，即不见似尘藉于众缘，及作时不住故。不成合相，迷见实尘唯见一有故。是一合相者，由见实尘定有性，故是合也。即非一合相者，由见尘实即无实理，与无不异故，即非合故。　　佛说一合相者，佛知似尘假合而成，非有似有，故说合相。即非一合相者，此有二义非一合相：第一非彼凡夫所谓实尘一合相，第二由彼诸缘作时不住不作故，故非似合也。是名一合相者，由彼诸缘似合成尘，故非是无，名一合相也。今圣意说一合相，显凡分别是其失明。圣人所见一合相者，是离分别顺其正理，故有此二言，趣入方便。其义云何？有二种方便：一由似作故，离无分别，以见似有，不得是无，若见是无，即是分别；由似不作故，离有分别，以见似无，不得是有，若见是有，即是分别。二由似作故，离无分别，以见似有，不得是无，若见是无，即是分别；由似作故，离有分别，今见似有，非是实有，若见实有，即是分别。由似不作故，离有分别，以见似无，不是实有，若见实有，即是分别；由似不作故，离无分别，以见似无，不是实无，若见实无，即是分别。此可思，何以故？由此中义，与后八喻有不同故。　　就大段﹝（二）﹞3、结文有五：（1）正结前分。（2）何以故，责。（3）答显正义。（4）须菩提若有菩萨下，校其德。（5）云何为人演说下，福德利他，明行胜用。【「须菩提！菩萨发阿耨多罗三藐三菩提心者，于一切法，应如是知，如是见，如是信，如是不住法相。何以故？须菩提！所言法相法相者，如来说即非法相，是名法相。须菩提！若有菩萨摩诃萨以满无量阿僧祇世界七宝，持用布施。若有善男子善女人，发菩萨心者，于此般若波罗蜜经，乃至四句偈等，受持读诵，为他人说，其福胜彼无量阿僧祇。】　　前文云如是知者，如是知法不生故，即结前行发心。如是见者，即见实相，即结前行中如是住。如是信者，信行可成，即结前行中如是修行。如是不住法相者，即离分别故，即结前行中降伏其心也。【「云何为人演说而不名说，是名为说。」尔时，世尊而说偈言：「一切有为法，如星翳灯幻，露泡梦电云，应作如是观。」】　　就（5）利他说法胜用文中有二：初长行总说生起。二偈颂释成。就偈文中有三段经：初一句举其法。次有二句九义显其观相，三有一句结以观成。　　言九义者：一、星映不见，喻能见心法有而不见。二、翳者，见毛轮等色，有为法亦尔，以颠倒见故。三、灯者，识亦如是，依止贪爱法住故。四、幻者，所依住处亦如是，以器世间种种差别无一体实故。五、露者，身亦如是，以少时住故。六、泡者，所爱事亦如是，以受想行三法不定故。七、梦者，过去法亦如是，以唯有念故。八、电者，现在法亦如是，刹那不住故。九、云者，未来法亦如是，以于种子时阿梨耶识与，一切法为种子根本，无先因相，故如云。余文可知，异现如星，无实如翳，速灭刹那若灯，缘成比幻，无常喻露，体空况泡，见实如梦，有用象电，无本并云，二法中皆有九义不成实耳。【佛说是经已，长老须菩提，及诸比丘比丘尼、优婆塞优婆夷、菩萨摩诃萨、一切世间天人阿修罗乾闼婆等，闻佛所说，皆大欢喜，信受奉行。】　　就（三）流通文有二：初举十众为受益者。第二闻佛所说下，正明益相耳。24          
