　　金刚般若论　　　　　　　　　　　　无著菩萨　　造　　　　　　　　　　　　隋　南印度三藏　达磨笈多　　译﹝编者注：《大藏经》中此论收有两个版本：宋元版和明版。两版各有长处，可互资参阅。此系宋元版。﹞　　出生佛法无与等　　显了法界最第一　　金刚难坏句义聚　　一切圣人不能入　　此小金刚波罗蜜　　以如是名显势力　　智者所说教及义　　闻已转为我等说　　归命彼类及此辈　　皆以正心而顶礼　　我应精勤立彼义　　解释相续为自他　　成立七种义句已，此般若波罗蜜即得成立。　　七义句者：（一）种性不断，（二）发起行相，（三）行所住处，（四）对治，（五）不失，（六）地，（七）立名，此等七义句，于般若波罗蜜经中成立，故名义句。于中前六义句，显示菩萨所作究竟。第七义句，显示成立此法门故，应如是知。　　（一）「种性不断」者，此般若波罗蜜，为佛种不断故流行于世，为显此当得佛种不断义故。　　上座须菩提最初说言：「希有世尊，云何如来以第一善摄摄受所有菩萨摩诃萨也。」如是等。于中「善摄」者，谓已熟菩萨于佛证正觉转法轮时，以五种义中菩萨法而建立故。「付嘱」者，彼已得摄受菩萨等，于佛般涅槃时，亦以彼五义如是建立故。　　此「善摄」「付嘱」二种，显示种性不断。　　（二）「发起行相」者，如经云「云何菩萨应住」如是等。彼应住者谓欲愿故；应修行者，谓相应三摩钵帝故；应降伏心者，谓折伏散乱故。　　于中欲者正求也；愿者为所求故作心思念也；相应三摩钵帝者，无分别三摩提也；折伏散乱者，若彼三摩钵帝心散，制令还住也。第一者显示摄道，第二者显示成就道，第三者显示不失道。　　（三）「行所住处」者，谓彼发起行相所住处也。　　此复有十八种应知：所谓﹝一﹞发心，﹝二﹞波罗蜜相应行，﹝三﹞欲得色身，﹝四﹞欲得法身，﹝五﹞于修道得胜中无慢，﹝六﹞不离佛出时，﹝七﹞愿净佛土，﹝八﹞成熟众生，﹝九﹞远离随顺外论散乱，﹝十﹞色及众生身搏取中观破相应行，﹝十一﹞供养给侍如来，﹝十二﹞远离利养及疲乏热恼故。不起精进及退失等，﹝十三﹞忍苦，﹝十四﹞离寂静味，﹝十五﹞于证道时远离喜动，﹝十六﹞求教授，﹝十七﹞证道，﹝十八﹞上求佛地，是为十八种住处。　　于中菩萨应如是住，为灭度一切众生故。　　发心已于波罗蜜等中相应修行，为得如来色身及法身故。　　发生乐欲应远离证道中障碍心，既离慢等、喜动等心已，为证道故应求教诫，然后得彼证道，自此已上皆求佛地，此等如是次第相续。　　于中：　　﹝一﹞为发心故，经言：「此菩萨应生如是心」等。　　﹝二﹞为波罗蜜相应行故，经言：「菩萨不住于物，应行布施」等。　　﹝三﹞为欲得色身故，经言：「须菩提！于意云何？应以相具足见如来不？」如是等。　　﹝四﹞法身复有二种，谓1、言说法身，2、证得法身。此证得法身亦有二种，谓（1）智相、（2）福相。　　1、言说法身者，谓修多罗等。为欲得此法身故，经言：「世尊！颇有众生，于未来世，」如是等。于不颠倒义想是为实想，应知如言执义彼非实想。　　2、（1）为欲得智相法身故，经言：「有法如来正觉阿耨多罗三藐三菩提耶？」如是等。2、（2）为欲得福相法身故，经言：「若此三千大千世界」如是等。　　﹝五﹞为修道得胜中无慢故，经言：「须嚧多阿般那颇作是念」如是等。　　﹝六﹞为不离佛出时故，经言：「有法如来于然灯佛所」如是等。　　﹝七﹞为愿净佛土故，经言：「须菩提若有如是言，我成就庄严国土」如是等。　　﹝八﹞为成熟众生故，经言：「须菩提譬如有丈夫」如是等。　　﹝九﹞为远离随顺外论散乱故，经言：「须菩提！于意云何？若恒伽河所有沙，复有尔许恒伽河」如是等。　　﹝十﹞为色及众生身搏取中观破相应行故，经言：「须菩提！三千大千世界中所有地尘」如是等。　　﹝十一﹞为供养给侍如来故，经言：「须菩提！于意云何？应以三十二大丈夫相，见如来应正遍觉不」如是等。　　﹝十二﹞为远离利养疲乏热恼，于精进若退若不发故，经言：「须菩提！若女人若丈夫舍恒伽河沙等身」如是等。　　于中身有疲乏，心有热恼，以此二种，于彼精进，若退若不发。　　﹝十三﹞为忍苦故，经言：「若如来忍波罗蜜」如是等。　　﹝十四﹞为离寂静味故，经言：「须菩提！若女人、若丈夫，于此法门受持」如是等。　　﹝十五﹞为证道时远离喜动故，经言：「世尊云何菩萨应住」如是等。　　﹝十六﹞为求教授故，经言：「有法如来于燃灯如来所，正觉阿耨多罗三藐三菩提」如是等。　　﹝十七﹞为证道故，经言：「须菩提譬如丈夫妙身大身」如是等。于中妙身者，谓至得身成就身得毕竟转依故。　　大身者，一切众生身摄身故。　　﹝十八﹞自此已上皆求佛地应知。　　彼佛地复有六种具足摄转依具足：所谓1、国土净具足，2、无上见智净具足，3、随形好身具足，4、相身具足，5、语具足，6、心具足。　　彼6、「心具足」中，复有：（1）念处，（2）有正觉，（3）有施设大利法，（4）有摄取法身，（5）有不住生死涅槃，（6）有行住净应知。　　（6）此「行住净」中，复有A、威仪行住，B、有名色观（编者注：疑缺「破」字）自在行住，C、有不染行住应知。　　此C、「不染」中，复有（A）说法不染，（B）流转不染应知。　　﹝十八﹞「上求佛地」1、为国土净具足故，经言：「须菩提！若菩萨如是言，我国土庄严成就」如是等。　　﹝十八﹞「上求佛地」2、为无上见智净具足故，经言：「须菩提！于意云何？如来有肉眼不？乃至若此三千大千世界」如是等。　　﹝十八﹞「上求佛地」3、为随形好身具足故，经言：「须菩提！于意云何？应以色身成就见如来不」如是等。　　﹝十八﹞「上求佛地」4、为相身具足故，经言：「须菩提！于意云何？应以相具足见如来不」如是等。　　﹝十八﹞「上求佛地」5、为语具足故，经言：「须菩提！于意云何？如来作是念我说法耶」如是等。　　﹝十八﹞「上求佛地」6、「心具足」中（1）为念处故，经言：「须菩提非众生非不众生」如是等。　　6、「心具足」中（2）为正觉故，经言：「须菩提！于意云何？颇有法如来正觉阿耨多罗三藐三菩提不」如是等。　　6、「心具足」中（3）为施设大利法故，经言：「复次，须菩提！三千大千世界中，所有须弥山」如是等。　　6、「心具足」中（4）为摄取法身故，经言：「须菩提！于意云何？应以相具足见如来不」如是等。「须菩提！于意云何？如来可以相具足正觉阿耨多罗三藐三菩提，莫作是念」者，此义明相具足体非菩提，亦不以相具足为因也，以相是色自性故。　　6、「心具足」中（5）为不住涅槃故，经言：「须菩提如是念发行菩萨乘者，有法说断灭耶」如是等。为不住流转故，经言：「须菩提菩萨于福聚，不应受不应取」如是等。受者说有故，取者取彼道故，如福聚及果中皆不应者。　　6、「心具足」中（6）「行住净」中，A、为威仪行住故，经言：「若有如是言，如来若去」如是等。　　6、「心具足」中（6）「行住净」中，B、为名色观破自在行住故，经言：「须菩提！若复善家子、善家女，以所有三千大千世界中地尘」如是等。　　6、「心具足」中（6）「行住净」中，C、「不染行住」中，（A）为说法不染故，经言：「须菩提！若复菩萨，以无量无数世界」如是等。　　6、「心具足」中（6）「行住净」中，C、「不染行住」中，（B）为流转不染故，说偈言：如星翳灯幻，露泡梦电云，于诸有为法，应当如是观。　　此偈显示四种有为相：a、所谓自性相，b、著所住味相，c、随顺过失相，d、随顺出离相。　　a、于中自性相者，共相见识此相如星，应如是见，何以故？无智闇中有彼光故，有智明中无彼光故。　　人法我见如翳，应如是见，何以故？以取无义故。　　识如灯，应如是见，何以故？渴爱润取缘故炽然。　　b、于中著所住味相者，味著颠倒境界故，彼如幻，应如是见，何以故？以颠倒见故。　　c、于中随顺过失相者，无常等随顺故。　　彼露譬喻者，显示相体无有，以随顺无常故；彼泡譬喻者，显示随顺苦体，以受如泡故，若有受皆是苦故随有，应知彼苦生故是苦苦，破灭故是坏苦，不相离故是行苦。　　复于第四禅及无色中，立不苦不乐受以胜故。　　d、于中随顺出离相者，随顺人法无我，以攀缘故，得出离故。　　说无我以为出离也。随顺者，谓过去等行，以梦等譬喻，显示彼过去行，以所念处故如梦。　　现在者不久时住，故如电。　　未来者彼粗恶种子似虚空，引心出故如云，如是知三世行转生已，则通达无我，此显示随顺出离相。　　彼住处等略为八种，亦得满足。所谓﹝一﹞摄住处，﹝二﹞波罗蜜净住处，﹝三﹞欲住处，﹝四﹞离障碍住处，﹝五﹞净心住处，﹝六﹞究竟住处，﹝七﹞广大住处，﹝八﹞甚深住处。　　于中﹝一﹞摄住处者，谓发心。　　﹝二﹞波罗蜜净住处者，谓波罗蜜相应行。　　﹝三﹞欲住处者，谓欲得色身、法身。　　﹝四﹞离障碍住处者，谓余十二种。　　﹝五﹞净心住处者，谓证道。　　﹝六﹞究竟住处者，谓自此已上皆求佛地。　　﹝七﹞广大及﹝八﹞甚深住处者，通一切处。　　于初住处中，若说菩萨应生如是心，所有众生如是等，此为广大；若复说言若菩萨众生想转如是等，此为甚深；于第二住处中，若说菩萨不住于事，应行布施如是等，此为甚深；若复说言彼所有福聚，不可量取如是等，此为广大。　　如是于余住处中，广大、甚深等，随所相应应知。　　（四）已说住处，何者对治？彼如是相应行相行诸住处时，有二种对治应知：谓﹝一﹞邪行及﹝二﹞共见正行。　　此中见者，谓分别也。　　于初住处中，若说「菩萨应生如是心，所有众生」等，此是邪行对治，「生如是心」是菩萨邪行。　　若复说言「若菩萨有众生想转」等，此为共见正行对治。此分别执菩萨亦应断，谓我应灭度众生故。　　于第二住处中，若说「应行布施」，此为邪行对治，非无布施是菩萨邪行。　　若复说言「住于事」等，是共见正行对治。此分别执菩萨亦应断，谓应行布施故。　　（五）何者不失？谓离二边。云何二边？谓﹝一﹞增益边，﹝二﹞损减边。　　若于如言辞法中，分别执有自性，是增益边；若于法无我事中，而执为无，是损减边。　　于中若说言「世尊若福聚非聚」者，此遮增益边，以无彼福聚分别自性故。　　若复说言「是故如来说福聚」，此遮损减边。以彼虽不如言辞有自性而有可说事，以如来说福聚故。此得显示如是。　　「须菩提！佛法佛法者，如来说非佛法」者，此遮增益边。「是名佛法」者，此遮损减边。　　于中「如来说非佛法」者，显示不共义；「是名佛法」者，显示相应义。　　何者是相应？若佛法，如说有自性者，则如来不说佛法。以虽不说，亦自知故，是故无有自性。为世谛故，如来说名佛法。如是于一切处，显示不共及相应义应知。　　复次，佛法者，摄波罗蜜事及念处等菩提分应知。菩萨离此二边故。于彼对治不复更失故名不失。　　（六）何者「地」，此地有三种：谓﹝一﹞信行地，﹝二﹞净心地，﹝三﹞如来地。于中﹝一﹞前十六住处显示信行地，﹝二﹞证道住处是净心地，﹝三﹞上求佛地，究竟住处是如来地。　　（七）云何立名？名「金刚能断」者？此名有二义相应知。如说入正见行、入邪见行故。　　「金刚」者，细牢故，细者智因故，牢者不可坏故。「能断」者般若波罗蜜中，闻思修所断。如金刚断处而断故，是名「金刚能断」。　　又如画金刚形，初后阔，中则狭，如是般若波罗蜜中狭者，谓净心地；初后阔者，谓信行地、如来地，此显示不共义也。　　彼五种义句上上依止应知，彼等皆依止地故。　　　　（编者注：此处开始正释经文）　　说修多罗身相续，此义句今当说，世尊何故以寂静者威仪而坐也？显示唯寂静者，于法能觉能说故。　　何故上座须菩提问也？有六因缘：﹝一﹞为断疑故，﹝二﹞为起信解故，﹝三﹞为入甚深义故，﹝四﹞为不退转故，﹝五﹞为生欢喜故，﹝六﹞为正法久住故。即是般若波罗蜜令佛种不断。　　云何以此令佛种不断也？　　﹝一﹞若有疑者，得断疑故。　　﹝二﹞有乐福德而心未成熟诸菩萨等，闻多福德，于般若波罗蜜起信解故。　　﹝三﹞已成熟心者，入甚深义故。　　﹝四﹞已得不轻贱者，由贪受持修行，有多功德不复退转故。　　﹝五﹞已得顺摄及净心者，于法自入及见生欢喜故。　　﹝六﹞能令未来世大乘教久住者故。　　若略说：疑者令见故；乐福德及心已成熟诸菩萨等摄受故；已得不轻贱者令精勤心故。已净心者令欢喜故。　　诸菩萨有七种大故，此大众生名摩诃萨埵。　　何者七种大？谓﹝一﹞法大，﹝二﹞心大，﹝三﹞信解大，﹝四﹞净心大，﹝五﹞资粮大，﹝六﹞时大，﹝七﹞果报大，如菩萨地持中说。　　经言：「善摄第一善摄」者，于诸菩萨所，何者善摄？何者第一也？　　利乐相应为善摄第一，有六种应知：﹝一﹞时，﹝二﹞差别，﹝三﹞高大，﹝四﹞牢固，﹝五﹞普遍，﹝六﹞异相。　　﹝一﹞何者时？现见法及未来故。彼菩萨善摄中，乐者是现见法，利者是未来世。　　﹝二﹞何者差别？于世间三摩钵帝及出世圣者，声闻独觉等善摄中差别故。　　﹝三﹞何者高大？此善摄无有上故。　　﹝四﹞何者牢固？谓毕竟故。　　﹝五﹞何者普遍？自然于自他身善摄故。　　﹝六﹞何者异相？于未净菩萨善摄中胜上故。　　经言：「第一付嘱」者，何者第一付嘱？　　有六种因缘：﹝一﹞入处，﹝二﹞法尔得，﹝三﹞转教，﹝四﹞不失，﹝五﹞悲，﹝六﹞尊重。　　﹝一﹞何者入处？于善友所善付嘱故。　　﹝二﹞何者法尔得？已得善摄，菩萨于他所法尔善摄故。　　﹝三﹞何者转教？汝等于余菩萨应当善摄，是名转教，此等三种，如其次第，即是﹝四﹞不失，及﹝五﹞悲﹝六﹞尊重等应知。　　何故唯问发行？菩萨乘为三种菩提差别故，以善问故，于上座须菩提所应称善哉。所有众生众生所摄者，总相说也。　　卵生等者，差别说也。又受生依止境界所摄差别应知，乃至化生等者受生别故。若有色若无色者，依止别故。若有想若无想，若非有想非无想者，境界所摄别故。所有众生界施设住施设已者，谓上种种相住众生界佛施设说也。　　「我皆令入涅槃」者，何故愿此不可得义生所摄故？无过以皆是生故。　　如所说卵生等生并入愿数者，彼卵生湿生无想及非有想非无想等则不能。　　云何能令一切众生入涅槃也？有三因缘故：﹝一﹞难处生者待时故，﹝二﹞非难处生未成熟者成熟之故，﹝三﹞已成熟者解脱之故。　　何故说无余涅槃界不直说涅槃？若如是，便与世尊所说，初禅等方便涅槃不别故，彼自以丈夫力故，无佛亦得但非究竟。　　何故不说有余涅槃界？彼共果故自以宿业，又值佛说而得果故，又非一向身苦有余故。　　如是涅槃及有余涅槃等，丈夫力果故共果故，非究竟果故非一向果故，是故说无余。　　如是无量众生入涅槃已者，显示卵生等生一一无量故。　　无有众生得涅槃者，此何义？如菩萨自得涅槃，无别众生。　　何以故？若菩萨众生想转，则不名菩萨者，此何义？若菩萨于众生，所他想转非自体想，不名菩萨故。何以故？若众生想、命想、人想转，不名菩萨者，此何义？若以烦恼心取众生、命、人想转，彼则有我想及于众生。　　中有众生想转，菩萨于彼不转，已断我见故，得自行（行者谓五阴行）平等相故，信解自他平等。彼菩萨非众生、命、人取见者，此是其义。　　复次，经言：「菩萨应生如是心」者，显示菩萨应如是住中欲愿也。　　若菩萨我想转，不名菩萨者，显示应如是修行中，相应三摩钵帝时也。　　若众生想、命想、人想转，不名菩萨者，显示应如是降伏心中摄散时也。　　如菩萨相应三摩钵帝散时，众生想亦不转，如彼尔焰相住故。　　是故无有众生得涅槃者，此得成就彼欲愿者，摄诸住处为最胜彼相应行相行，余住处时，依止欲愿决定得故，此欲愿义不复解释。　　自此后余住处中，有五种随所相应而解释应知：﹝一﹞依义，﹝二﹞说相，﹝三﹞摄持，﹝四﹞安立，﹝五﹞显现。﹝一﹞住处对治为依义，﹝二﹞即彼住处为说相，﹝三﹞欲愿为摄持，﹝四﹞住处第一义为安立，﹝五﹞相应三摩提为显现。　　于「八种住处」之﹝二﹞波罗蜜净住处中，经言：「菩萨不住于物，应行布施」等。此为「五种随所相应」之﹝一﹞依义，显示对治住著故，经言：「应行施」者，此为「五种随所相应」之﹝二﹞说相，六波罗蜜初摄一切檀那体性故。檀那有三种：1、资生施者，谓檀那波罗蜜，2、无畏施者，谓尸罗波罗蜜、羼提波罗蜜，3、法施者，谓毗梨耶波罗蜜、禅那波罗蜜、钵罗肾攘波罗蜜等。　　若无精进，于受法人所，为说法时，疲惓故不能说法。　　若无定，则贪于信敬供养，及不能忍寒热等，逼恼故染心说法。　　若无智慧，便颠倒说法，多有过故。不离此三得成法施。　　彼诸波罗蜜有二种果，谓未来、现在。　　1、未来果者，檀那波罗蜜得大福报；尸罗波罗蜜得自身具足，谓释梵等；羼提波罗蜜得大伴助、大眷属；毗离耶波罗蜜得果报等不断绝，禅那波罗蜜得生身不可损坏；钵罗肾攘波罗蜜得诸根猛利及多诸悦乐，于大人众中得自在等。　　2、现在果者，得一切信敬供养，及现法涅槃等。于中若菩萨求未来果故行施，为住物行施，如所施物还望得彼物果。　　是故经言：「不住于物应行布施。」　　若求未来尸罗等果故行施，为有所住行施；是故经言：「无所住应行布施。」尸罗等果有众多，不可分别故，总名有所往。　　若求现在果，信敬供养等故行施，为住色声香味触行施故，经言：「不住色」等。　　若求现法涅槃故行施，为住法行施故，经言：「不住于法应行布施」。　　又经言：「应行布施」者，即说「五种随所相应」之﹝三﹞摄持施之欲愿故。　　经言：「不住行施」者，即此不住为「五种随所相应」之﹝四﹞安立第一义故。　　于中以不住故，显示如所有事第一义不住物等，是所有事。　　（编者注：此为「五种随所相应」之﹝五﹞显现三摩地。）经言：「菩萨应如是行施，不住于相想」者，此为显示，谓相应三昧及摄散心，于此二时不住相想，如是建立不住已，或有菩萨贪福德故，于此不堪。　　为令堪故，世尊显示不住行施，福聚甚多，犹如虚空。　　有三因缘：﹝一﹞遍一切处，谓于住不住相中福生故。﹝二﹞宽广高大殊胜故。﹝三﹞无尽究竟不穷故。　　为欲得色身住处故，经言：「须菩提！于意云何？应以相具足见如来不？」此为依义显示，对治如来色身慢故，经言：「相具足」者，此为说相，显示如来色身故。　　上座须菩提言「不也」，为成满此义故。世尊说：「须菩提！所有相具足」者，彼为虚虚此即显欲愿，于如是义中应摄持故。　　及即是安立第一义，于第一义中相具足为虚妄，非相具足为不虚妄。　　经言：「如是诸相非相，应见如来」者，此为显现，谓相应三昧及摄散心时，于彼相中非相见故。　　为欲得言说法身住处故，经言：「颇有众生于未来世，于如是修多罗句说」等，于中修多罗句说者，谓所有义应知。何者为句？如上所说七种义句。　　上座须菩提作是念：「于未来世无有生实想」者，为遮此故，「世尊言：有正法欲灭时」者，谓修行渐灭时应知。　　次后世尊为如是显示修行，如是集因，如是善友摄受，如是摄福德相应，如是实想中当得实想故。　　经言：「有戒有功德有智慧」者，此增上戒等三学，显示修行功德者，少欲等功德为初，乃至三摩提等。　　经言：「已得供养无量百千诸佛，乃至一心净信」等。此显示集因，一心净信尚得如是业，何况生实想也。　　经言：「如来悉知」者，知名身，「如来悉见」者，见色身，谓于一切行住所作中，知其心，见其依止故。此等显示善友所摄。　　经言：「生取无量福聚」者，此显示摄福德。「生」者福正起时故，「取」者即彼灭时摄持种子故。　　经言：「是诸菩萨无复我想众生想转」，乃至言「若法想转，即为有我取」者，此显示实想对治五种邪取故。　　何者五邪取：﹝一﹞外道，﹝二﹞内法凡夫及声闻，﹝三﹞增上慢菩萨，﹝四﹞世间共想定，﹝五﹞无想定。　　第一者，我等想转；第二者，法想转；第三者，无法想转，此犹有法取，有法取者，谓取无法故；第四者，有想转；第五者，无想转。　　是诸菩萨于彼皆不转也，此中显了有戒乃至当生无量福聚等。　　经言：「何以故」者，此言是中邪取但法，及非法想转，非我等想，以想及依止不转故。然于我想中随眠不断故，则为有我取。　　是故经言：「是诸菩萨，若起法想则为有我取」等，「若无法想转，则为有我取」等；此我等想转中，余义犹未说。　　经言：「则为有我取」者，于中取自体相续为我想，我所取为众生想，谓我乃至寿住取为命想，展转趣余趣取为人想应知。　　于中言当生实想者，此为依义显示对治不实想故。　　言于此修多罗句说中者，此为说相显示言说法身故。　　即彼当生实想中，言「当生」者是欲愿，「摄持」者是诸菩萨无复我想，「转」等者是安立第一义，「须菩提！不应取法非法」者是显了。　　谓相应三摩钵帝及摄散心时，不应取法非法者，于法体及法无我并不分别故。　　又言说法身要义者，经言：「以是义故，如来常说［木＋伐］喻法门」，若解此者，法尚应舍，何况非法？故「法尚应舍」者，实想生故；「何况非法」者，理不应故。　　略说显示菩萨欲得言说法身，不应作不实想，为欲得智相，至得法身住处故。　　经言：「须菩提！于意云何？有法如来于阿耨多罗三藐三菩提中正觉耶？」此为依义显示，翻于正觉菩提耶；故说法者，正觉所摄故。　　经言：「有法可说取阿耨多罗三藐三菩提」者，是为说相显示至得法身故。无有定法者，上座须菩提导佛意故。　　世谛故有菩提及得，是为欲愿摄持，以方便故二俱为有，若如世尊意说者，二俱无有，为显此故言，如我解世尊所说义等。　　经言：「何以故？如来所说法，不可取，不可说，非法、非非法」者，是安立第一义，由说法故知得菩提故。　　于说法中安立第一义，于中不可取者谓正闻时，不可说者谓演说时，非法者分别性故，非非法者法无我故。　　经言：「何以故？以无为故，得名圣人」者，无为者，无分别义也，是故菩萨有学得名。无起无作中，如来转依，名为清净，是故如来无学得名。　　于中初无为义者，三摩钵帝相应，及折伏散乱时显了故。第二无为，唯第一义者无上觉故。自此已后，一切住处中，皆显以无为故，得名圣人应知。　　前诸住处中未说无为得名，于此说阿耨多罗三藐三菩提中无为已竟。福相至得法身住处云何显示，即彼所有言说法身出生如来福相，至得法身于彼乃至说一四句偈生福甚多。况复如来所有福相，至得法身。　　以何因缘于言说法身中如是说一四句偈，能生多福，为成就此义。故经言：「何以故？如来阿耨多罗三藐三菩提从此出」者，于中普集十法行阿含故。　　「诸佛世尊从此生」者，世谛故，言佛出生以有菩提故，即此二并故名为佛、法，以菩提及佛故，经言：「须菩提！佛法佛法者，即非佛法。」　　复次，经言：「其所生福胜彼无量阿僧祇」者，此为依义显示对治福不生故；于中其福者，此为说相显示福相法身故。「胜彼」者显示欲愿摄持故。　　经言：「世尊！是福聚即非福聚，是故如来说福聚」及言「须菩提！佛法佛法者即非佛法，是名佛法」者，以此福聚及佛法，为摄取如来福相法身中安立第一义故，为随顺无为得名故。相应三摩钵帝及折伏散乱，不复显了。　　言「甚多婆伽婆，甚多修伽陀」二语者，显示摄心持心，以摄自心故言受持，为他说者解释句味故。无量者，过譬喻故；阿僧祇者，显多故。　　已说「八种住处」之﹝三﹞欲住处竟，今说﹝四﹞离障碍住处，有十二种障碍对治应知。　　何者十二障碍：1、慢，2、无慢而少闻，3、多闻而小攀缘作念修道，4、不小攀缘作念修道而舍众生，5、不舍众生而乐随外论散动，6、虽不散动而破影像相中无巧便，7、虽有巧便而福资粮不具，8、虽具福资粮而乐未懈怠及利养等，9、虽离懈怠利养而不能忍苦，10、虽能忍苦而智资粮不具，11、虽具智资粮而不自摄，12、虽自摄而无教授。　　1、初中为离慢故，经言：「须陀洹颇作是念：我得须陀洹果」等。此为依义显示对治我得慢故。　　又复「须陀洹颇作是念」者，即为说相显示无慢故。亦即是欲愿摄持，经言：「世尊！无有所入，不入色声香味触」者，此为安立第一义。　　若须陀洹如是念：「我得须陀洹果」，即为有我想；若有我想，则为有慢应知，如是乃至阿罗汉亦尔。　　上座须菩提自显无诤行第一，及阿罗汉共有功德者，以己所证为令信故，以无有法得阿罗汉，及无所行故，说无诤行，无诤行此中即为安立第一义。　　2、为离少闻故，经言：「如来于然灯如来应供正遍知所，有法可取耶」等。谓彼佛出世承事供养时，有法可取离此分别故。依义等及对治等，随义相应应知。　　3、为离小攀缘作念修道故，经言：「须菩提若有菩萨如是言，我当成就严净佛土」等。若念严净土者，则于色等事分别生味著，为离此故，经言：「是故须菩提，菩萨应生如是不住心无所住，不住色声香味触法」等。　　4、为离舍众生故，经言：「须菩提譬如有人，身如须弥山王」如是等，此何所显示？为成熟欲界众生故。　　彼罗［目＋侯］阿修罗王等，一切大身量如须弥，尚不应见其自体，何况余者，经言：「如来说为非体」者，显示法无我故。彼体非体者，显示法体无生无作故。此即显示自性与相及差别故。　　5、为离乐外论散乱故。经说「四种因缘」，显示此法胜异也。　　（1）摄取福德，（2）天等供养，（3）难作，「八种住处」之﹝二﹞4起如来等念。　　经言：「以此因缘得福多彼」者，是（1）摄取福德。　　经言：「为他若说若授若解释，彼地分即是支提相」者，是（2）天等供养。　　经言：「当得具足最上希有」者，是（3）难作。　　经言：「此地分即为教师住处，及余可尊重」者，是（4）起如来等念。　　于中说者为他直说故，授者教授他故；显示此乐外论散乱对治法胜异已。　　于如是法中，或起如言执义为对治，彼未来罪故，经言：「如来所说般若波罗蜜即非般若波罗蜜」故，如般若波罗蜜非波罗蜜，如是亦无有余法，如来说者为显此义故，经言：「颇有法如来可说不？」此显示自相及平等相法门第一义也。　　6、为离于影像相自在中无巧便故，经言：「须菩提所有三千大千世界地尘」如是等。彼不限量攀缘作意，菩萨恒于世界攀缘作意修习故。　　说三千大千世界，于中为破色身影像相故；显示二种方便：1、细作方便，如经「三千大千世界所有地尘宁为多不」等。2、不念方便，如经「所有地尘如来说非尘，是名地尘」故。　　为破众生名身影像相故，经言：「所有世界如来说非世界，是名世界」故，于中世界者显众生世也。但以名身名为众生世，不念名身方便即是显示故，彼名身影像相，不复说细作方便也。　　7、为离不具福资粮故，经言：「须菩提于意云何？以三十二大丈夫相见如来耶」者，显示为福资粮故，亲近供养如来时，不应以相成就见如来，云何见？应见第一义法身故。　　8、为离懈怠利养等乐味故，经言：「须菩提！若复妇女丈夫，舍恒河沙」等，「自身如是」等。此何所显示？如此舍尔许自身，所有福不及此福。　　云何以一身著懈怠等故而为障碍，何故此中上座须菩提流泪而言，我未曾闻如是等法门也；以闻此胜福甚多，过于舍无量身，更不说余胜福故。　　若闻如是胜福故，发起精进已。若于此法中生如义想，为离此过故，经言：「于说此修多罗中生实想者，当成第一希有」等。即于如是实想中，为离实想分别故，经言：「彼所有实想即非实想」如是等。　　经言：「世尊！我于此法门，若分别若信解不为希有，若当来世其有众生，于此法门受持读诵为他解释，则为第一希有」如是等。　　此何义？为令味著利养过懈怠诸菩萨生惭愧故。于未来正法灭时，尚有菩萨于此法门受持故。无人等取及法取，云何汝等于正法兴时，远离修行不生惭愧也。　　经言：「是诸菩萨，无复我等想转」者，显示无人取也。「所有我想即非我想」者，显示无法取也。　　经言：「何以故诸佛世尊离一切想」者，显示诸菩萨顺学相，诸佛世尊离一切想，是故我等亦应如是学，此等经文为离退精进故说，于中言，若分别若信解者，后句释前句也。　　受者受文字也，摄者摄义也，为离不发起精进故。　　经言：「须菩提，若闻说此修多罗章句时不惊」等者，以惊等，故不发起精进也。于声闻乘中，世尊说有法及有空，于听闻此经时，闻法无有故惊，闻空无有故怖，于思量时于二不有理中，不能相应故畏。　　更有别释为三种无自性故应知，谓相生第一义等，无自性故，经言：「何以故？须菩提！如来说第一波罗蜜」者，此有何义？复说第二生惭愧处故。言此法如是胜上，汝等不应放逸。　　于中以于余波罗蜜中胜故。名第一波罗蜜，经言：「如来说第一波罗蜜」者，「彼无量诸佛亦说波罗蜜」者，此言显示一切诸佛同说第一，是故名第一。　　9、为离不能忍苦故，经言：「复次须菩提，如来说羼提波罗蜜」等。于中如所能忍，以何相生忍处？如忍差别显示，对治彼因缘故。　　何者能忍谓达法无我故，云何得显示？　　如经言：「如来说羼提波罗蜜」故。云何应知忍相，若他于己起恶等时，由无有我等想，故不生嗔想，亦不于羼提波罗蜜中生有想，于非波罗蜜中生无想。　　此云何显示？如经：「如我昔为迦利王割截身分，我于尔时无有我想」等，及无想，亦非无想等。　　何者种类忍？谓极苦忍相续苦忍。此云何显示？如经：「如我昔为迦利王割截身分」，及言「我忆过去五百生中，作忍辱仙人」等。不忍因缘者有三种苦：谓流转苦，众生相违苦，乏受用苦。　　于中如经：「是故须菩提菩萨摩诃萨应离一切想，发阿耨多罗三藐三菩提心」等。此为显示流转苦忍因缘对治。　　发菩提心者，以三种苦想故。则不欲发心故。说「应离一切想」等。此中一切想者，为显如是等三苦想也。若「著色」等，则于流转苦中疲乏故。菩提心不生故。　　经言：「不应住色，生心」等。如前说，不住非法者，谓非法无我也。于非法及法无我中皆不住故。为成就彼诸不往故。　　说遮余事，如经应生无所住心，何以故？若心有住即为非住等，经言：「如是菩萨为利益一切众生，应如是布施」，乃至言「诸所有想即为非想」等。此显示对治众生相违苦忍，既为一切众生而行于舍，云何于彼应生嗔也。　　由不能无众生想，以此因缘故，众生相违时即生疲乏故，显示「人无我法无我」等。　　「须菩提如来是真语者」等，此何所显示？欲令信如来故能忍，于中真语者为显世谛相故；实语者为显世谛修行，有烦恼及清净相故。　　于中实者，此行烦恼此行清净故。如语者为第一义谛相故，不异语者为第一义谛修行，有烦恼及清净相故。说此真语等已，于此中如言说性起执著。　　为遣此故，经言：「须菩提如来正觉法」及说，「于中无实无妄，无实者如言说性非有故。无妄者不如言说自性有故。」　　「须菩提譬如丈夫入闇」如是等，显示乏受用苦忍因缘对治，若为果报布施，便著于事而舍施，彼于异施欲乐苦受中不解出离，犹如入闇不知我何所趣。　　彼喜欲乐亦尔，若不著于事而行布施，如有眼丈夫，夜过日出，见种种色随意所趣，应如是见。彼无明夜过，慧日出已，种种尔焰，如实见之，彼不知解出离欲乐苦受故，喜乐欲乐。　　10、为离阙少智资粮故，经言：「须菩提若复善家子善家女，于此法门若受」等。此中为离三摩提攀缘，显示与法相应。　　有五种胜功德：（1）如来忆念亲近，（2）摄福德，（3）赞叹法及修行，（4）天等供养，（5）灭罪。　　（1）何者如来忆念亲近？如经：「受持读诵者，如来以佛智知彼，如来以佛眼见彼」等。于中受者习诵故，持者不忘故。若读若摄（编者注：「摄」一本作「诵」）者，此说受持因故。　　为欲受故读，为欲持故摄诵，又复读者习诵故。摄者总览义故。　　（2）何者摄福德？如经：「是诸众生，生如是无量福德聚」等。　　（3）何者赞叹法及修行？如经：「复次须菩提，此法门不可思不可称」等。此为赞叹法，于中不可思者，唯自觉故。不可称者，无有等及胜故。　　经言：「又此法门，如来为发最上乘者说，为发最胜乘者说」者，此成就不可称义，于中余乘不及故，最上烦恼障智障净故，最胜应知。　　经言：「若于此法门受持，乃至如来悉知见」等者，此为赞叹修行。于中「是诸众生成就无量」者，是总说，「不可思不可称不可量」者，解释故。是等即为荷担我菩提者，谓肩负菩提重担故。　　经言：「须菩提下信解」者，不能闻此法者，谓声闻独觉乘者故。经言：「若有我」等见者，谓有人我见众生，而自谓菩萨者。　　（4）何者天等供养。如经：「复次，须菩提，随所地分解说此修多罗处，常应供养，彼地分即为支提」等，于中「以华鬘烧香熏香涂香末香，衣盖幢幡」等，「供养恭敬礼拜右绕」，故名支提。　　（5）何者灭罪？如经：「彼若为人轻贱，甚轻贱乃至当得菩提」等故。此毁辱事有无量门，为显示此故复言甚轻贱。　　经言：「当得佛菩提」者，显示罪灭故。前所说「以此因缘出生无量阿僧祇多福」者，今当解释。　　彼无量阿僧祇义应知，威力者成熟炽然故。多者具足胜大故。于中如经：「须菩提，我忆阿僧祇过阿僧祇劫前」如是等，此显示威力故。即是福聚威力，以彼所有福聚远绝高胜故。　　此中阿僧祇劫者乃至燃灯，佛故应知过阿僧祇者，更过前故亲近者，供养故。不空过者，常不离供养故。　　若复经言：「须菩提，若善男子善女人所得福聚若我说」者，「若有人闻心则狂乱」如是等。此显示多故。　　或为狂因或得乱心果应知，此之彼威力及彼多等，何人能说。　　是故经言：「复次须菩提，此法门不可思议，果报亦不可思议」，此显示彼福体及果不可测量，故为远离自取故。　　经言：「须菩提言，云何菩萨大乘中发心应住」等。何故复发起此初时问也？将入证道菩萨，自见得胜处，作是念：我如是住，如是修行，如是降伏心，我灭度众生，为对治此故，须菩提问：「当于彼时如所应住，如所应修行，如所应降伏其心。」世尊答「应生如是心」等。　　又经言：「须菩提，若菩萨众生」等想转者，为显我执取或随眠故。若言我正行菩萨乘，此为我取，对治彼故，经言：「须菩提！无有法发行菩萨乘」者。　　12、为离无教授故，经言：「须菩提！有法如来于燃灯如来所」等。又经言：「须菩提！若有法如来得正觉者，燃灯如来则不授记，汝当得」等。　　此有何意？若正觉法可说，如彼燃灯如来所说者，我于彼时便得正觉，燃灯如来则不授记，言汝当得等。以彼法不可说故。我于彼时不得正觉，是故与我授记，此是其义应知。　　又何故彼法不可说？如经：「须菩提！如来者，即是真如故。」如清净故，名为如来，以如不可说故，作此说，清净如名为真如，犹如真金。或言燃灯如来所，于法不得正觉，世尊后时自得正觉。　　为离此取故，经言：「须菩提！若人如是言，如来正觉阿耨多罗三藐三菩提者」等。　　又经言：「须菩提，如来所正觉法，于是中不实不妄」者，显示真如无二故。云何不实？谓言说故。不妄者，谓彼正觉，不无世间言说故。　　经言：「是故如来说一切法，即是佛法」者，此何义？显一切法法如清净故。如者遍一切法故，此是其义，又彼一切法法体不成就，为安立第一义故。　　经言：「须菩提，一切法者悉是非法」，是名一切法故。为人证道故。　　经言：「须菩提譬如有人，妙身大身」如是等。显示人证道时，得智慧，故离慢。云何得智？有二种智故。谓摄种性智及平等智。　　若得智已，得生如来家，得决定绍佛种，此为摄种性智，得此智已能得妙身，若于此家长夜愿生，既得生已便得彼身，是名妙身平等智。　　复有五种平等因缘：谓1、粗恶平等，2、法无我平等，3、断相应平等，4、无希望心相应平等，5、一切菩萨证道平等。　　得此等故得为大身，摄一切众生大身故。于彼身中安立非自非他故。　　经言：「如来所说，有人妙身大身即非身，是故如来说名妙身大身」等。此于妙身等中安立第一义，如是等是为得智慧，云何离慢？如经：「若菩萨作是言」等。　　此云何可知？若作是念，我灭度众生，我是菩萨，应知此是慢者，非实义菩萨，为显示此故，经言：「是故如来说一切法无众生，若菩萨有众生念，则不得妙身大身」故。　　彼为﹝十八﹞「上求佛地」1、净国土三摩钵帝故。　　经言：「须菩提若菩萨作是言，我当成就庄严国土，则非菩萨」，此义为于共见正行中转故。为断彼故安立第一义。　　经言：「即非庄严如来，说名庄严国土」等。　　又经言：「须菩提，若菩萨信解无我法」，无我法者，此言为二种无我故。谓人无我、法无我。　　又经言：「如来说名菩萨」，菩萨者，为于彼二种无我中二种正觉故。　　此等云何显示？若言我成就，即为人我取；庄严国土者，是法我取，此非菩萨。　　为见﹝十八﹞「上求佛地」2、智净具足故，经言：「须菩提于意云何？如来有肉眼不？」如是等。如来不唯有慧眼，为令知见净胜故。显示有五种眼，若异此则唯求慧眼见净故。　　于中略说有四种眼：谓色摄，第一义谛摄，世谛摄，一切种一切应知摄。色摄复有二种：谓法果、修果。此为五眼粗境界故。是初色摄第一义智力故。世智不颠倒转，是故第一义谛摄在先。　　于中为人说法，若彼法为彼人施设，此智说名法眼，一切应知中，一切种无功用智，说名佛眼，此等名为见净。　　如经说恒河等譬喻，「所有若干种心住我悉知」等，此为智净。　　于中心住者，谓三世心，若干种者，应知有二种：谓染及净，即是共欲心、离欲心等。世者谓过去等分。于此二中安立第一义故。　　经言：「心住者即为非住，乃至过去心不可得」等。于中「过去心不可得」者，已灭故。未来者，未有故。现在者，第一义故。为应知中证故。　　安立见为教彼，彼众生寂静心故安立智，于此智净中，说心住即非心住，如是见净中，何故不说眼即非也？以一住处故，见智净后安立第一义故，初亦得成就。　　为﹝十八﹞「上求佛地」3、自在具足故，经言：「此三千大千世界」等。于中亦安立第一义故。　　经言：「须菩提！若福聚有实」等。于身具足中为好具足故。　　经言：「须菩提！于意云何？以色身成就见如来不？」如是等。于中亦以安立第一义故，经言：「如来说非成就」等。　　为﹝十八﹞「上求佛地」4、相身具足故，经言：「须菩提！于意云何？可以相具足见如来不？」如是等。　　为﹝十八﹞「上求佛地」5、语具足故，经言：「须菩提！于意云何？汝谓如来作是念：我说法也」如是等。于中安立第一义故，经言：「如来说法，说法者」等。　　于﹝十八﹞「上求佛地」6、「心具足」中，（1）为念处故，经言：「世尊！颇有众生于未来世闻说是法」等。此处于诸众生中显示，如世尊念处故。彼非众生者第一义故。非不众生者世谛故。是人即为希有第一者，显示说第一义，是不共及相应故。此文如前说。　　于﹝十八﹞「上求佛地」6、「心具足」中，（2）为正觉故，经言：「颇有法如来于阿耨多罗三藐三菩提，得正觉也」如是等。于中无有法者，为离有见过，已显示菩提及菩提道故。彼复显示菩提，有二种因缘，谓阿耨多罗语故。三藐三佛陀语故。　　于中经言：「微尘许法不可得不可有」者，此为阿耨多罗语故。此显示菩提自相故，菩提解脱相故。彼中无微尘许法有体，是故亦无可得亦无所有应知，经言：「复次须菩提是法平等」者，为三藐三佛陀语故。显示菩提者人平等相，于中平等者以菩提法故。得知是佛。　　此中经言：「无有高下」者，显示一切诸佛第一义中，寿命等无高下故，经言：「无寿者，无众生得彼平等阿耨多罗三藐三菩提」者，显示菩提，于生死法平等相故，经言：「一切善法得正觉」者，显示菩提道故，经言：「所言善法、善法者，如来说非善法」等。此安立第一义相故。　　于﹝十八﹞「上求佛地」6、「心具足」中，（3）为施设大利法故，经言：「三千大千世界中所有须弥」如是等。于中为安立第一义教授故，经言：「如来颇作是念我度众生耶？」如是等。如来则有我等取者，此有何义？如来如尔焰而知是故。　　若有众生想，如来则为有我取；若实无我而言有我取，为离此著故，经言：「须菩提！我取者即为非取」是如等。是故但小儿凡夫有如是取故，经言：「须菩提！凡夫、凡夫者，如来说非凡夫，是名凡夫」故。　　于﹝十八﹞「上求佛地」6、「心具足」中，（4）为摄取法身故，经言：「须菩提！于意云何？应以相成就见如来不？」如是等。于中初偈显示如所不应见不可见故。　　云何不可见？诸见世谛故。「是人行邪静」者，定名为静，以得禅者说名寂静者故。又复禅名思惟修故。　　于中思者意所摄，修者识所摄，言寂静者即说意及识，此世谛所摄应知。彼不应见佛者，谓彼世谛行者。第二偈显示如彼不应见，及不应见因缘，谓初分次分，于中偈言以法应见佛者，法者谓真如义也。　　此何因缘？偈言：导师法为身故。以如为缘故。出生诸佛净身，此不可见，但应见法故彼不应见。复何因缘故不可见？以彼法真如相故。非如言说而知，唯自证知故。不如言说者，非见实不能知故。　　为显示此义故。偈言：法体不可见，彼识不能知。于此住处中得显示，以法身应见如来非以相具足故。若尔如来虽不应以相具足见，应以相具足为因，得阿耨多罗三藐三菩提，为离此著故，经言：「须菩提！于意云何？如来可以相具足，于阿耨多罗三藐三菩提正觉也。」如是等。　　于﹝十八﹞「上求佛地」6、「心具足」中，（5）为不住生死涅槃故，经言：「须菩提！汝若作是念，发行菩萨乘者」如是等。于中经言：「于法不说断灭」者，谓如所住法而通达，不断一切生死影像法，于涅槃自在行利益众生事，此中为遮一向寂静故。　　显示不住涅槃，若不住涅槃应受生死苦恼；为离此著故，经言：「须菩提！若善男子、善女人」乃至「是故菩萨取福德」等。　　于中经言：「无我无生法忍」者何义？如来于有为法得自在故。无彼生死法我，又非业烦恼力生故，无生故名无我者，无生者此中云何得显示？如说摄取余福，尚于生死中不受苦恼，何况菩萨于无我无生法中，得忍已，所生福德胜多于彼。　　经言：「须菩提！菩萨不应受福聚」者，此显示不住生死故。若住生死即受福聚，经言：「须菩提言：不应受福聚耶」者，此有何义？以世尊于余处说应受福聚故，经言：「世尊言：受福聚，不取福聚是名受福，而不取」者，此显示以方便应受而不应取，如前已说。　　于6、「心具足」中，（6）行净住中A、为威仪行住故，经言：「须菩提若有人言，如来若去若来」等。于中行者谓去来，住者谓余威仪。　　于6、「心具足」中，（6）行净住中B、为破名色身自在行住故，经言：「须菩提若善男子善女人，以三千大千世界所有微尘」等。于中「细末方便及无所见方便」等。此破如前说应知。　　经言：「彼微尘聚甚多」者，是细末方便。　　经言：「世尊若微尘聚有者，世尊则不说微尘聚」等。是为无所见方便，此说有何义？若微尘聚第一义中是有者，世尊则不说非聚，世尊说微尘聚非聚，是名微尘聚者，以此聚体不成就故。　　若异此者，虽不说亦自知，是聚何义须说。　　经言：「如来说即非世界」者，此是无所见方便，此破名身亦如前说应知，于中「世界」者，为明众生世故。彼唯名身得名。　　经言：「世尊！若世界是有」者，即为有搏取者，于中为并说，若世界若微尘界故。有二种搏取，谓一搏取及差别搏取，众生类众生世界有者此为一搏取，微尘有者此为差别搏取，以取微尘聚集故。　　经言：「如来说搏取即非搏取」者，此上座须菩提安立第一义故。世尊为成就如是义故说搏取者，即是不可以言说说等。　　此何所显示？世谛言说故。有彼搏取第一义故。彼法不可说，彼小儿凡夫如言说取非第一义，已说无所见方便，破义未说，无所见中入相应三昧时不分别，谓如所不分别，及何人何法何方便云何不分别，此后具说。　　经言：「须菩提！若有人如是言：如来说我见」等。此等显示如所不分别，云何得显如外道说我如来说？为我见故安置人无我，又为说有此我见故。　　安置法无我若有彼我见是见所摄，如是观察，菩萨入相应三昧时不复分别，即此观察，为入方便。　　经言：「须菩提菩萨乘发行」者，此显示何人无分别。　　经言：「于一切法」者，此显示于何法不分别，经言：「应如是知，应如是见，应如是胜解」者，此显示增上心增上智故。于无分别中知见胜解。　　于中若智依止奢摩他故知，依止毗钵舍那故见，此二依止三摩提故。胜解以三摩提自在故。解内攀缘影像，彼名胜解。　　经言：「如是知解已，而不住法想」者，此正显示无分别。　　经言：「法想，法想者即非法想，是名法想」者，此显示法想中不共义及相应义。如前已说，如是一切住处中，相应三摩提方便亦尔应知，欲愿及摄散二种，如前所说更无别义，是故不复说其方便。　　于6、「心具足」中，（6）行净住中C、为说法无染故，经言：「须菩提若有菩萨，以满无量阿僧祇世界七宝」等。此何所显示？以有如是大利益故，决定实演说，如是演说而无所染。　　经言：「云何演说，而不演说，是名演说」者，此有何义？显示不可言说，故不演说，彼法有可说体，应如是演说，若异此者则为染说，以颠倒义故。　　又如是说时不求信敬等，亦为无染说法，于彼心具足中，为生死不染故。说星翳灯等偈，此义如前说。　　若闻如是义　　于大乘无觉　　我念过有石　　究竟无因故　　下人于此深大法　　不能觉知及信向　　世间众人多如此　　是以此法成荒废8          
