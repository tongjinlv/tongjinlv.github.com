　　　　摩诃般若波罗蜜经卷第十一　　　　　　　　后秦龟兹国三藏鸠摩罗什译　　　　随喜品第三十九（丹随喜回向品）　　尔时弥勒菩萨摩诃萨语慧命须菩提。有菩萨摩诃萨随喜福德与一切众生共之。回向阿耨多罗三藐三菩提。以无所得故。若声闻辟支佛福德。若一切众生福德。若布施若持戒若修定若随喜。是菩萨摩诃萨随喜福德与一切众生共之。回向阿耨多罗三藐三菩提。其福德最上第一。最妙无上无与等。何以故。声闻辟支佛及一切众生。布施持戒修定随喜。为自调为自净为自度故起。所谓四念处乃至八圣道分空无相无作。菩萨随喜福德回向阿耨多罗三藐三菩提。持是功德为调一切众生。为净一切众生。为度一切众生故起。　　尔时慧命须菩提白弥勒菩萨言。诸菩萨摩诃萨念十方无量无边阿僧祇国土中。无量无边阿僧祇诸灭度佛。从初发心至得阿耨多罗三藐三菩提。入无余涅槃乃至法尽。于其中间诸善根应六波罗蜜。及诸声闻人善根。若布施福德持戒修定福德。及诸学人无漏善根。无学人无漏善根。诸佛戒众定众慧众解脱众解脱知见众。一切智大慈大悲。及余无量阿僧祇诸佛法。及诸佛所说法。是法中学得须陀洹果。乃至得阿罗汉果辟支佛道。入菩萨摩诃萨位。及余众生种诸善根。是诸善根一切和合随喜福德。回向阿耨多罗三藐三菩提。最上第一最妙无上无与等如是随喜已。持是随喜福德回向阿耨多罗三藐三菩提。若有善男子行菩萨乘者作是念。我是心回向阿耨多罗三藐三菩提。是生心缘事。若善男子。取相回向阿耨多罗三藐三菩提。如所念可得不。　　弥勒菩萨语须菩提。是善男子行菩萨乘回向阿耨多罗三藐三菩提心是缘事。若善男子。取相不得如所念。　　须菩提语弥勒菩萨。若诸缘诸事无所有。是善男子行菩萨乘者。取相于十方诸佛诸善根。从初发心乃至法尽。及声闻诸善根。学无学善根。一切和合随喜功德。回向阿耨多罗三藐三菩提。以无相故。是菩萨将无颠倒。无常谓常。想颠倒心颠倒见颠倒。不净谓净。苦谓为乐。无我谓我。想颠倒心颠倒见颠倒。若如缘如事。为阿耨多罗三藐三菩提亦如是。回向心亦如是。檀那波罗蜜尸罗羼提毗梨耶禅那般若波罗蜜乃至十八不共法亦如是。若尔者。何等是缘。何等是事。何等是阿耨多罗三藐三菩提。何等是善根。何等是随喜心回向阿耨多罗三藐三菩提。　　弥勒菩萨语须菩提。若诸菩萨摩诃萨久行六波罗蜜。多供养诸佛种善根。与善知识相随。善学自相空法。是诸菩萨是缘是事。诸佛诸善根随喜福德。不取相回向阿耨多罗三藐三菩提。以不二法非不二法。非相非不相。非可得法非不可得法非净非垢不生不灭法。是名回向阿耨多罗三藐三菩提。若诸菩萨不久行六波罗蜜。不多供养诸佛。不种善根。不与善知识相随。不善学自相空法。是诸菩萨是诸缘是诸事。诸佛诸善根随喜福德诸心取相。回向阿耨多罗三藐三菩提。是不名回向。须菩提。如是般若波罗蜜义。乃至一切种智义。所谓内空乃至无法有法空。不应为新学菩萨说。何以故。是菩萨所有少许信乐恭敬清净心皆忘失。当在阿惟越致菩萨摩诃萨前说。若有为善知识所护。若久供养诸佛种诸善根。应为是人说如是般若波罗蜜义。乃至一切种智义。所谓内空乃至无法有法空。是人闻是法不没不惊不畏不怖须菩提。菩萨摩诃萨随喜福德。应如是。回向阿耨多罗三藐三菩提。所谓菩萨用心随喜福德。回向阿耨多罗三藐三菩提。是心尽灭变离。是缘是事是诸善根。亦尽灭变离。是中何等是随喜心。何等是诸缘。何等是诸事。何等是诸善根。随喜回向阿耨多罗三藐三菩提。二心不俱。是心性亦不可得回向。菩萨云何随喜心回向阿耨多罗三藐三菩提。若菩萨摩诃萨行般若波罗蜜时。如是知是般若波罗蜜无有法。乃至檀那波罗蜜亦无有法。色无有法受想行识乃至阿耨多罗三藐三菩提无有法。菩萨摩诃萨应如是随喜功德。回向阿耨多罗三藐三菩提。若能如是回向。是名随喜功德回向阿耨多罗三藐三菩提。　　尔时释提桓因语须菩提。新发意菩萨闻是事将无惊惧怖畏。须菩提。云何新发意菩萨。作诸善根回向阿耨多罗三藐三菩提。复云何随喜福德回向阿耨多罗三藐三菩提。　　须菩提语释提桓因。若新发意菩萨行般若波罗蜜。不受是般若波罗蜜。以无所得故无相故。乃至檀那波罗蜜亦如是。多信解内空。乃至多信解无法有法空。多信解四念处乃至十八不共法。常与善知识相随。是善知识为说六波罗蜜义。开示分别如是教授。令常不离般若波罗蜜。乃至得入菩萨法位终不离般若波罗蜜。乃至不离檀那波罗蜜。不离四念处乃至十八不共法。亦教语魔事。闻种种魔事已不增不减。何以故。是菩萨摩诃萨不受一切法故。是菩萨亦常不离诸佛。乃至得菩萨位于中种善根。以是善根故生菩萨家。至得阿耨多罗三藐三菩提终不离是善根。　　复次新发意菩萨摩诃萨于过去十方无量无边阿僧祇国土中诸佛。断生死道断诸戏论道。尽弃重担灭聚落刺。断诸有结正智解脱。及弟子所作功德。于是中若刹利大姓婆罗门大姓居士大家。四天王天乃至净居天所种善根。是一切和合称量。以随喜心最上第一最妙无上无与等应随喜。随喜已回向阿耨多罗三藐三菩提。　　尔时弥勒菩萨语须菩提。若新发意菩萨摩诃萨念诸佛及弟子诸善根随喜功德。最上第一最妙无上无与等。随喜已应回向阿耨多罗三藐三菩提。云何菩萨不堕想颠倒心颠倒见颠倒。　　须菩提言。若菩萨摩诃萨念诸佛及僧。于是中不生佛想。不生僧想无善根想。用是心回向阿耨多罗三藐三菩提。是心中亦不生心想。菩萨如是回向想不颠倒心不颠倒见不颠倒。若菩萨摩诃萨念诸佛及僧善根取相。取相已回向阿耨多罗三藐三菩提。菩萨。如是名为想颠倒心颠倒见颠倒。若菩萨摩诃萨用是心念诸佛及僧诸善根。是心念时即知尽灭。若尽灭是法不可得。回向所用回向心亦是尽灭相。所回向处及法亦如是相。若如是相回向。是名正回向非邪回向。菩萨摩诃萨应如是回向阿耨多罗三藐三菩提。　　复次若菩萨摩诃萨过去诸佛善根及弟子善根。是中凡夫人闻法种善根。若诸天龙夜叉乾闼婆阿修罗迦楼罗紧那罗摩绚罗伽。闻法种善根。若刹利大姓波罗门大姓居士大家。四天王天乃至阿迦尼吒天。闻法种善根。发阿耨多罗三藐三菩提心。是一切福德和合称量随喜功德。最上第一最妙无上无与等。回向阿耨多罗三藐三菩提。是时菩萨若如是知是诸法尽灭。所回向处及法亦自性空能如是回向。是名真回向阿耨多罗三藐三菩提。　　复次若菩萨如是知无有法能回向法。何以故。一切法自性空故。若如是回向。是名正回向阿耨多罗三藐三菩提。如是菩萨摩诃萨行般若波罗蜜乃至檀那波罗蜜。不堕想颠倒心颠倒见颠倒。何以故。菩萨不著是回向。亦不见以诸善根回向菩提心处。是名菩萨摩诃萨无上回向。　　复次若菩萨摩诃萨知所作福德离五阴十二入十八界。亦知般若波罗蜜是离相。乃至檀那波罗蜜是离相。内空乃至无法有法空是离相。四念处乃至十八不共法是离相。如是菩萨摩诃萨随喜心起福德。名回向阿耨多罗三藐三菩提。　　复次若菩萨摩诃萨随喜福德。知随喜福德自性离。亦知诸佛离。佛性诸善根亦离。善根性菩提心菩提心性亦离。回向回向性亦离。菩萨菩萨性亦离。般若波罗蜜般若波罗蜜性亦离。禅那波罗蜜毗梨耶波罗蜜羼提波罗蜜尸罗波罗蜜檀那波罗蜜檀那波罗蜜性亦离。乃至十八不共法十八不共法性亦离。菩萨摩诃萨应如是行离相般若波罗蜜。是名菩萨摩诃萨般若波罗蜜中生随喜福德。　　复次菩萨摩诃萨诸过去灭度佛诸善根。若欲回向应如是回向。作是念如诸佛灭度相。诸善根相亦如是。灭度法相亦如是。我用心回向是心相亦如是。若能如是回向当知是回向阿耨多罗三藐三菩提。如是回向不堕想颠倒心颠倒见颠倒。若菩萨摩诃萨行般若波罗蜜时。取诸佛善根相回向阿耨多罗三藐三菩提。是不名为回向。何以故。诸过去佛及善根。非相缘非无相缘。若菩萨摩诃萨作如是取相。是不名善根回向阿耨多罗三藐三菩提。如是菩萨摩诃萨堕想颠倒心颠倒见颠倒。若菩萨摩诃萨诸佛及诸善根及诸心不取相。是名以诸善根回向阿耨多罗三藐三菩提。如是菩萨摩诃萨不堕想颠倒心颠倒见颠倒。　　尔时弥勒菩萨问须菩提。云何菩萨摩诃萨于诸善根不取相。能回向阿耨多罗三藐三菩提。　　须菩提言。以是事故。当知菩萨摩诃萨所学般若波罗蜜中。应有般若波罗蜜方便力。若是福德离般若波罗蜜。不得回向阿耨多罗三藐三菩提。何以故。般若波罗蜜中诸佛不可得。诸善根不可得。回向阿耨多罗三藐三菩提心亦不可得。于是中菩萨摩诃萨行般若波罗蜜时。应如是思惟。过去诸佛及弟子身皆灭诸善根亦灭。我今取相分别诸佛诸善根及诸心。以是取相回向阿耨多罗三藐三菩提。诸佛所不许。何以故。取相有所得故。所谓于过去诸佛取相分别。是故菩萨摩诃萨欲以诸善根回向阿耨多罗三藐三菩提。不应有得不应取相如是回向。若有得取相回向。诸佛不说有大利益。何以故。是回向杂毒故。譬如美食杂毒。虽有好色好香为人所贪而其中杂毒。愚痴之人食之欢喜。贪其好色香美可口。饭欲消时受若死若死等苦。若善男子善女人。不谛受不谛取相。不谛诵读不解中义。如是教他言。汝善男子。过去未来现在十方诸佛。从初发意已来至得阿耨多罗三藐三菩提。入无余涅槃乃至法尽。于其中间行般若波罗蜜时作诸善根。行禅那波罗蜜毗梨耶波罗蜜羼提波罗蜜尸罗波罗蜜檀那波罗蜜时作诸善根。修四禅四无量心四无色定四念处乃至八圣道分佛十力。乃至修十八不共法时作诸善根。净佛国土成就众生作诸善根。及诸佛戒众定众慧众解脱众解脱知见众一切种智。无错谬法常舍行。及诸弟子是中所种善根。及诸佛所记当作辟支佛。是中诸天龙阿修罗迦楼罗紧陀罗摩绚罗伽等所种善根。是诸福德称量和合随喜。回向阿耨多罗三藐三菩提。是回向以取相得法故如杂毒食。得法者终无正回向。何以故。是得法杂毒有相有动有戏论。若如是回向。则为谤佛不随佛教不随法说。是善男子善女人。求佛道应如是学。过去未来现在诸佛。从初发意乃至法尽。及弟子行般若波罗蜜时作善根乃至修一切种智。余如上说。云何诸善根回向阿耨多罗三藐三菩提正回向。有求佛道善男子善女人行般若波罗蜜不欲谤诸佛者。诸福德应如是回向。如诸佛所知以无上智慧。是诸善根相是诸善根性我亦如是随喜。如诸佛所知我亦如是回向阿耨多罗三藐三菩提。求菩萨道善男子善女人。应如是回向阿耨多罗三藐三菩提。若如是回向则为不谤佛。如佛所教如佛法说。是菩萨摩诃萨回向则无杂毒。　　复次求佛道善男子善女人行般若波罗蜜时。诸善根应如是回向。如色不系欲界。不系色界。不系无色界。不系法者。不名过去不名未来不名现在。如受想行识。不系欲界。不系色界。不系无色界。不系法者。不名过去未来现在。十二入十八界亦如是。如般若波罗蜜。不系欲界。不系色界。不系无色界。不系法者。不名过去未来现在。禅那波罗蜜乃至檀那波罗蜜亦如是。内空乃至无法有法空亦如是。如四念处不系欲界。不系色界。不系无色界。不系法者。不名过去未来现在。乃至八圣道分亦如是。佛十力乃至十八不共法亦如是如法性法相法住法位。实际不可思议性。戒定慧解脱解脱知见众一切种智无错谬法常舍行。不系欲界。不系色界。不系无色界。不系法者。不名过去未来现在。是回向所回向处。行者不系皆亦如是。是诸佛亦不系。诸善根亦不系。是诸声闻辟支佛善根亦不系。不系法者。不名过去未来现在。若菩萨摩诃萨行般若波罗蜜时。如是知色不系三界。不系法者。不名过去未来现在。若法过去未来现在者。不可以取相有所得法回向阿耨多罗三藐三菩提。何以故。是色无生。若法无生则无法。无法中不可回向。受想行识亦如是。檀那波罗蜜乃至般若波罗蜜。四念处乃至无错谬法常舍行不系三界。不系法者。亦非过去未来现在。若非过去未来现在法者。不可以取相有所得法回向阿耨多罗三藐三菩提。何以故。是法无生。若无生则无法。无法中不可回向。菩萨摩诃萨如是回向则无杂毒。若求佛道善男子善女人。以取相得法。以诸善根回向阿耨多罗三藐三菩提。是名邪回向。若邪回向诸佛所不称誉。用是邪回向不能具足檀那波罗蜜乃至般若波罗蜜。不能具足四念处乃至八圣道分。内空乃至无法有法空。佛十力乃至无错谬法常舍行。不能具足净佛国土成就众生。若不能净佛国土成就众生。则不能得阿耨多罗三藐三菩提。何以故。是回向杂毒故。　　复次菩萨摩诃萨行般若波罗蜜时。应作是念。如诸佛所知诸善根回向。是真回向。我亦应以是法相回向。是名正回向。　　尔时佛赞须菩提。善哉善哉。如汝所为为作佛事。为诸菩萨摩诃萨说所应回向法。以无相无得无出无垢无净。无法性自相空常自性空。如法性如实际故。须菩提。若三千大千国土中众生。皆行十善道四禅四无量心四无色定五神通。于须菩提意云何。是众生得福多不。　　甚多世尊。　　佛言。不如是善男子善女人于诸善根心不著。回向阿耨多罗三藐三菩提。须菩提。是善男子善女人福德。最上第一。最妙无上无与等。　　复次须菩提。若三千大千国土中众生皆得须陀洹乃至阿罗汉辟支佛。若有善男子善女人尽形寿供养恭敬尊重赞叹。衣服饮食卧具医药供给所须。于须菩提意云何。是善男子善女人。是因缘故得福德多不。　　甚多世尊。　　佛言。不如是善男子善女人于诸善根心不著。回向阿耨多罗三藐三菩提。最上第一。最妙无上无与等。　　复次须菩提。若三千大千国土中众生皆发阿耨多罗三藐三菩提心。十方如恒河沙等国土中一一众生。如恒河沙等劫。恭敬尊重赞叹供养是菩萨。衣服饮食卧具医药供给所须。于须菩提意云何。是善男子善女人是因缘故得福多不。　　甚多世尊。无量无边阿僧祇不可以譬喻为比世尊。若是福德有形者。十方如恒河沙等国土所不受。　　佛告须菩提。善哉善哉。如汝所言。虽尔不如善男子善女人于诸善根心不著。回向阿耨多罗三藐三菩提。最上第一。最妙无上无与等。是无著回向功德。比前功德百倍千倍百千万亿倍。乃至算数譬喻所不能及。何以故。是善男子善女人取相得法。行十善道四禅四无量心四无色定五神通。取相得法供养须陀洹。恭敬尊重赞叹。衣服饮食卧具医药供给所须。乃至取相供养菩萨故。　　尔时四天王天与二万诸天。合掌礼佛作是言。世尊。菩萨摩诃萨最大回向。以方便力故。以无所得故。以无相法故。以无觉法故。诸善根回向阿耨多罗三藐三菩提。如是回向不堕二法。　　尔时释提桓因。亦与无数百千亿三十三天及余诸天子。持天华璎珞捣香泽香天衣幡盖鼓天伎乐以供养佛。如是言。世尊。菩萨摩诃萨最大回向。以方便力故。以无所得故。以无相法故。以无觉法故。诸善根回向阿耨多罗三藐三菩提。如是回向不堕二法。须夜摩天王与千天子。删兜率陀化乐他化自在诸天王。各与千天子俱。供养佛已。作如是言。世尊。菩萨摩诃萨最大回向。以方便力故。以无所得故。以无相法故。以无觉法故。诸善根回向阿耨多罗三藐三菩提。如是回向不堕二法。　　尔时诸梵天。与无数百千亿那由他诸天俱。诣佛所头面礼佛足。发大音声如是言。未曾有也。世尊。菩萨摩诃萨为般若波罗蜜所护以方便力故。胜前善男子善女人取相有所得者。光音天乃至阿迦尼吒天。与无数百千亿那由他诸天俱。诣佛所头面礼足。发大音声如是言。未曾有也。世尊。菩萨摩诃萨为般若波罗蜜所护以方便力故。胜前善男子善女人取相有所得者。　　尔时佛告四天王天乃至阿迦尼吒诸天子。若三千大千世界中所有众生。皆发阿耨多罗三藐三菩提心。是一切菩萨念过去未来现在诸佛及声闻辟支佛诸善根。从初发意乃至法住。于其中间所有善根。并余一切众生所有善根。所谓布施持戒忍辱精进一心智慧。檀那波罗蜜乃至般若波罗蜜。戒众定众慧众解脱众解脱知见众。如是等诸余无量佛法一切和合随喜。随喜已回向阿耨多罗三藐三菩提。以取相有所得故。复有善男子善女人发阿耨多罗三藐三菩提心。念过去未来现在诸佛及声闻辟支佛。从初发意乃至法住。于其中间所有善根。并余一切众生所有善根。所谓布施持戒忍辱精进一心智慧。檀那波罗蜜乃至无量诸佛法。一切和合称量。以无所得故。无二法故。无有相法故。不著法故。无觉法故。是最上随喜。第一最妙无上无与等随喜。随喜已回向阿耨多罗三藐三菩提。是善男子善女人功德。胜前善男子善女人功德百倍千倍百千万亿倍。乃至算数譬喻所不能及。　　尔时须菩提白佛言。世尊。世尊说善男子善女人和合诸善根称量随喜回向最上第一最妙无上无与等。世尊。云何名随喜最上。乃至无与等。　　佛言。若善男子善女人于过去未来现在诸法。不取不舍不念非不念不得非不得。是诸法中亦无有法生者灭者若垢若净。诸法不增不减不来不去。不合不散不入不出。如过去未来现在诸法相。如如相法性法住法位。我亦如是随喜。随喜已回向阿耨多罗三藐三菩提。如是回向最上第一。最妙无上无与等。须菩提。是随喜法比余随喜。百倍千倍百千万亿倍。乃至算数譬喻所不能及。　　复次须菩提。求佛道善男子善女人。于过去未来现在诸佛及声闻辟支佛。从初发心乃至法住于其中间所有善根。若布施乃至智慧。檀那波罗蜜乃至无量诸佛法。及余一切众生所有善根。若欲随喜者应如是随喜。作是念布施与解脱等。戒忍精进禅智与解脱等。色与解脱等。受想行识亦与解脱等。内空与解脱等。乃至无法有法空亦与解脱等。四念处与解脱等。乃至八圣道分亦与解脱等。佛十力与解脱等。乃至一切种智亦与解脱等。戒众定众慧众解脱众解脱知见众亦与解脱等。随喜与解脱等。过去未来现在诸法与解脱等。十方诸佛与解脱等。诸佛回向与解脱等。诸佛与解脱等。诸佛灭度与解脱等。诸佛弟子声闻辟支佛与解脱等。诸佛弟子灭度与解脱等。诸佛法相与解脱等。诸声闻辟支佛法相与解脱等。一切诸法相亦与解脱等。我以是诸善根相随喜功德。回向阿耨多罗三藐三菩提。亦与解脱等。不生不灭故须菩提。是名诸菩萨摩诃萨随喜功德最上第一最妙无上无与等。须菩提。菩萨成就是随喜功德。当疾得阿耨多罗三藐三菩提。　　复次须菩提。十方如恒河沙等现在诸佛及诸弟子。现在若有求佛道善男子善女人尽形寿供养是诸佛及弟子一切所须。供养恭敬尊重赞叹。衣服饮食卧具医药。是诸佛灭度后昼夜勤修。供养恭敬尊重赞叹华香乃至幡盖伎乐。以取相有所得故。持戒忍辱精进禅定修智慧。以取相有所得故。复有善男子善女人发意求阿耨多罗三藐三菩提。行檀那波罗蜜尸罗波罗蜜羼提波罗蜜毗梨耶波罗蜜禅那波罗蜜般若波罗蜜。以不取相无所得法方便力诸善根。回向阿耨多罗三藐三菩提。是福德最上第一最妙无上无与等。胜前福德百倍千倍百千万倍。乃至算数譬喻所不能及。如是须菩提。菩萨摩诃萨行檀那波罗蜜时。尸罗波罗蜜羼提波罗蜜毗梨耶波罗蜜禅那波罗蜜般若波罗蜜时。以方便力故诸善根应回向阿耨多罗三藐三菩提。以不取相无所得法故。　　　　摩诃般若波罗蜜经照明品第四十（丹本名大度品）　　尔时慧命舍利弗白佛言。世尊。是般若波罗蜜。佛言。是般若波罗蜜。世尊。般若波罗蜜能照一切法。毕竟净故。世尊。应礼般若波罗蜜。世尊。般若波罗蜜不著三界。世尊。般若波罗蜜除诸闇冥。一切烦恼诸见除故。世尊。般若波罗蜜一切助道法中最上。世尊。般若波罗蜜安隐。能断一切怖畏苦恼故。世尊。般若波罗蜜能与光明。五眼庄严故。世尊。般若波罗蜜能示导堕邪道众生。离二边故。世尊。般若波罗蜜是一切种智。一切烦恼及习断故。世尊。般若波罗蜜是诸菩萨摩诃萨母。能生诸佛法故。世尊。般若波罗蜜不生不灭。自相空故。世尊。般若波罗蜜远离生死。非常非灭故。世尊。般若波罗蜜无救者作护。施一切珍宝故。世尊。般若波罗蜜具足力。无能破坏故。世尊。般若波罗蜜能转三转十二行法轮。一切诸法不转不还故。世尊。般若波罗蜜能示诸法性。无法有法空故。世尊。应云何供养般若波罗蜜。　　佛言。当如供养世尊。礼般若波罗蜜当如礼世尊。何以故。世尊不异般若波罗蜜。般若波罗蜜不异世尊。世尊即是般若波罗蜜。般若波罗蜜即是世尊。是般若波罗蜜中。出生诸佛菩萨辟支佛阿罗汉阿那含斯陀含须陀洹。般若波罗蜜中生十善道四禅四无量心四无色定五神通。内空乃至无法有法空。四念处乃至八圣道分。是般若波罗蜜中生佛十力十八不共法。大慈大悲一切种智。　　尔时释提桓因心念。何因缘故。舍利弗问是事。念已语舍利弗。何因缘故问是事。　　舍利弗语释提桓因言。憍尸迦。诸菩萨摩诃萨。为般若波罗蜜守护。以沤和拘舍罗力故。于过去未来现在诸佛。从初发心乃至法住。于其中间所作善根一切和合随喜。回向阿耨多罗三藐三菩提。以是因缘故我问是事。憍尸迦。菩萨摩诃萨般若波罗蜜。胜檀那波罗蜜尸罗羼提毗梨耶禅那波罗蜜。譬如生盲人若百若千若百千。而无前导不能趣道入城。憍尸迦。五波罗蜜亦如是。离般若波罗蜜如盲无导不能趣道。不能得一切智。憍尸迦。若五波罗蜜得般若波罗蜜将导。是时五波罗蜜名为有眼。般若波罗蜜将导得波罗蜜名字。　　释提桓因语舍利弗。如所言。般若波罗蜜将导五波罗蜜故。得波罗蜜名字。舍利弗。若无檀那波罗蜜助五波罗蜜。不得波罗蜜名字。若无尸罗波罗蜜羼提波罗蜜毗梨耶波罗蜜禅那波罗蜜。五波罗蜜不得波罗蜜名字。若尔者何以故。独赞般若波罗蜜。　　舍利弗言。如是如是。憍尸迦。无檀那波罗蜜。五波罗蜜不得波罗蜜名字。无尸罗波罗蜜羼提波罗蜜毗梨耶波罗蜜禅那波罗蜜五波罗蜜不得波罗蜜名字。但菩萨摩诃萨住般若波罗蜜中。能具足檀那波罗蜜尸罗波罗蜜羼提波罗蜜毗梨耶波罗蜜禅那波罗蜜。以是故。憍尸迦。般若波罗蜜。于五波罗蜜中最上第一。最妙无上无与等。　　舍利弗白佛言。世尊。云何应生般若波罗蜜。　　佛告舍利弗。色不生故般若波罗蜜生。受想行识不生故般若波罗蜜生。檀那波罗蜜不生故般若波罗蜜生。乃至禅那波罗蜜不生故般若波罗蜜生。内空乃至无法有法空。四念处乃至八圣道分。佛十力乃至一切智。一切种智不生故。般若波罗蜜生。如是诸法不生故般若波罗蜜应生。　　舍利弗言。世尊。云何色不生故般若波罗蜜生。乃至一切诸法不生故般若波罗蜜应生。　　佛言。色不起不生不得不失故。乃至一切诸法不起不生不得不失故。般若波罗蜜生。　　舍利弗白佛言。如是生般若波罗蜜。与何等法合。　　佛言。无所与合。以是故。得名般若波罗蜜。　　世尊。不与何等法合。　　佛言。不与不善法合。不与善法合。不与世间法合。不与出世间法合。不与有漏法合。不与无漏法合。不与有罪法合。不与无罪法合。不与有为法合。不与无为法合。何以故。般若波罗蜜不为得法故生。以是故于诸法无所合。　　尔时释提桓因白佛言。世尊。是般若波罗蜜亦不合萨婆若。　　佛言。如是憍尸迦。般若波罗蜜亦不合萨婆若亦不得故。　　释提桓因言。世尊。云何般若波罗蜜亦不合萨婆若亦不得。　　佛言。般若波罗蜜不如名字不如相。不如起作法合。　　释提桓因言。今云何合。　　佛言。若菩萨摩诃萨如不取不受不住不著不断。如是合亦无所合。如是憍尸迦。般若波罗蜜一切法合亦无所合。　　尔时释提桓因白佛言。未曾有也。世尊。是般若波罗蜜力。为一切法不起不生不得不失故生。　　须菩提白佛言。世尊。若菩萨摩诃萨行般若波罗蜜时。作是念。般若波罗蜜若一切法合若不合。是菩萨摩诃萨则舍般若波罗蜜。远离般若波罗蜜。　　佛告须菩提。复有因缘。菩萨摩诃萨舍般若波罗蜜。远离般若波罗蜜。若菩萨摩诃萨作是念。是般若波罗蜜无所有。空虚不坚固。是菩萨摩诃萨则舍般若波罗蜜。远离般若波罗蜜。须菩提。以是因缘故。舍离般若波罗蜜。　　须菩提白佛言。世尊。信般若波罗蜜。为不信何法。　　佛告须菩提。信般若波罗蜜。则不信色不信受想行识。不信眼乃至意。不信色乃至法。不信眼识界乃至意识界。不信檀那波罗蜜尸罗波罗蜜羼提波罗蜜毗梨耶波罗蜜禅那波罗蜜。不信内空乃至无法有法空。不信四念处乃至八圣道分。不信佛十力乃至十八不共法。不信须陀洹果斯陀含果阿那含果阿罗汉果辟支佛道。不信菩萨道。不信阿耨多罗三藐三菩提乃至一切种智。　　须菩提白佛言。世尊。云何信般若波罗蜜时不信色乃至一切种智。　　佛告须菩提。色不可得故。信般若波罗蜜不信色。乃至一切种智不可得故。信般若波罗蜜不信一切种智。以是故。须菩提。信般若波罗蜜时。不信色乃至不信一切种智。　　须菩提白佛言。世尊。是般若波罗蜜。名为摩诃波罗蜜。须菩提。何因缘故。是般若波罗蜜。名为摩诃波罗蜜。　　须菩提言。世尊。是般若波罗蜜不作色大不作色小。受想行识不作大不作小。眼乃至意。色乃至法。眼识界乃至意识界。不作大不作小。檀那波罗蜜乃至禅那波罗蜜。不作大不作小。内空乃至无法有法空。不作大不作小。四念处乃至阿耨多罗三藐三菩提。不作大不作小。诸佛法不作大不作小。诸佛不作大不作小。是般若波罗蜜不作色合不作色散。受想行识不作合不作散。乃至诸佛不作合不作散。不作色无量。不作色非无量。乃至诸佛不作无量。不作非无量。不作色广不作色狭。乃至诸佛不作广不作狭。不作色有力。不作色无力。乃至诸佛不作有力不作无力。世尊。以是因缘故。是般若波罗蜜名摩诃波罗蜜。世尊。若新发意菩萨摩诃萨。若不远离般若波罗蜜。不远离禅那波罗蜜。不远离毗梨耶波罗蜜。不远离羼提波罗蜜。不远离尸罗波罗蜜。不远离檀那波罗蜜。如是念是般若波罗蜜。不作色大不作色小。乃至诸佛不作大不作小。不作色合不作色散。不作色无量。不作色非无量。不作色有力。不作色无力。乃至诸佛不作有力不作无力。世尊。菩萨摩诃萨若如是知。是为不行般若波罗蜜。何以故。是非般若波罗蜜相。所谓作色大小。乃至诸佛作大小。色有力无力。乃至诸佛有力无力。世尊。是菩萨摩诃萨。用有所得故有大过失。所谓行般若波罗蜜时。作色大作色小。乃至诸佛作有力作无力。何以故。有所得相者无阿耨多罗三藐三菩提。所以者何。众生不生故般若波罗蜜不生。色不生故般若波罗蜜不生。乃至佛不生故般若波罗蜜不生。众生性无故般若波罗蜜性无。色性无故般若波罗蜜性无。乃至佛性无故般若波罗蜜性无。众生非法故般若波罗蜜非法。色非法故般若波罗蜜非法。乃至佛非法故般若波罗蜜非法。众生空故般若波罗蜜空。色空故般若波罗蜜空。乃至佛空故般若波罗蜜空。众生离故般若波罗蜜离。色离故般若波罗蜜离。乃至佛离故般若波罗蜜离。众生无有故般若波罗蜜无有。色无有故般若波罗蜜无有。乃至佛无有故般若波罗蜜无有。众生不可思议故般若波罗蜜不可思议。色不可思议故般若波罗蜜不可思议。乃至佛不可思议故般若波罗蜜不可思议。众生不灭故般若波罗蜜不灭。色不灭故般若波罗蜜不灭。乃至佛不灭故般若波罗蜜不灭。众生不可知故般若波罗蜜不可知。色不可知故般若波罗蜜不可知。乃至佛不可知故般若波罗蜜不可知。众生力不成就故般若波罗蜜力不成就。色力不成就故般若波罗蜜力不成就。乃至佛力不成就故。般若波罗蜜力不成就。世尊。以是因缘故。诸菩萨摩诃萨般若波罗蜜。名为摩诃波罗蜜。　　　　摩诃般若波罗蜜经信毁品第四十一（丹泥梨品）　　尔时慧命舍利弗白佛言。世尊。有菩萨摩诃萨信解是般若波罗蜜者。从何处终来生是间。发阿耨多罗三藐三菩提心。来为几时为供养几佛。行檀那波罗蜜尸罗波罗蜜羼提波罗蜜毗梨耶波罗蜜禅那波罗蜜般若波罗蜜。供养几佛来为几时能随顺解深般若波罗蜜义。　　佛告舍利弗。是菩萨摩诃萨供养十方诸佛来生是间。是菩萨发阿耨多罗三藐三菩提心来。无量无边阿僧祇百千万亿劫。是菩萨摩诃萨从初发心。常行六波罗蜜。供养无量无边不可思议阿僧祇诸佛。来生是间。舍利弗。是菩萨摩诃萨若见若闻般若波罗蜜。作是念。我见佛从佛闻法。舍利弗。是菩萨摩诃萨能随顺解深般若波罗蜜义。以无相无二无所得故。　　须菩提白佛言。世尊。是般若波罗蜜可闻可见耶。　　佛告须菩提。是般若波罗蜜无有闻者无有见者。般若波罗蜜无闻无见诸法钝故。禅那波罗蜜毗梨耶波罗蜜羼提波罗蜜尸罗波罗蜜檀那波罗蜜。无闻无见诸法钝故内空无闻无见诸法钝故。乃至无法有法空无闻无见诸法钝故。四念处无闻无见诸法钝故乃至八圣道分无闻无见诸法钝故。佛十力乃至十八不共法无闻无见诸法钝故。须菩提。佛及佛道无闻无见诸法钝故。　　须菩提白佛言。世尊。是菩萨几时行佛道。能习行如是深般若波罗蜜。　　佛告须菩提。是中应分别说。须菩提。有菩萨摩诃萨初发意习行深般若波罗蜜禅那波罗蜜毗梨耶波罗蜜羼提波罗蜜尸罗波罗蜜檀那波罗蜜。以方便力故于法无所破坏。不见诸法无利益者。亦终不远离行六波罗蜜。亦不远离诸佛。从一佛国至一佛国。若欲以善根力供养诸佛随意即得。终不生母人腹中。终不离诸神通。终不生诸烦恼。及声闻辟支佛心。从一佛国至一佛国。成就众生净佛国土。须菩提。如是等诸菩萨摩诃萨能习行深般若波罗蜜。须菩提。有菩萨摩诃萨多见诸佛若无量百千万亿。从诸佛所行布施持戒忍辱精进一心智慧。皆以有所得故。是菩萨闻说深般若波罗蜜时。便从众中起去。不恭敬深般若波罗蜜及诸佛。是菩萨今在此众中坐。闻是甚深般若波罗蜜。不乐故便舍去。何以故。是善男子善女人等。先世闻深般若波罗蜜时弃舍去。今世闻深般若波罗蜜亦弃舍去。身心不和是人种愚痴因缘业种是愚痴因缘罪故。闻说深般若波罗蜜呰毁。呰毁深般若波罗蜜故。则为呰毁过去未来现在诸佛一切智一切种智。是人毁呰三世诸佛一切智故起破法业。破法业因缘集故。无量百千万亿岁堕大地狱中。是破法人辈从一大地狱至一大地狱。若火劫起时。至他方大地狱中生在彼间。从一大地狱至一大地狱。彼间若火劫起时。复至他方大地狱中生在彼间。从一大地狱至一大地狱。如是遍十方。彼间若火劫起故从彼死。破法业因缘未尽故。还来是间大地狱中生此间。亦从一大地狱至一大地狱受无量苦。此间火劫起时。复生十方他国土。生畜生中。受破法罪业苦。如地狱中说。重罪转薄或得人身。生盲人家生旃陀罗家。生除厕担死人种种下贱家。若无眼若一眼若眼瞎。无舌无耳无手。所生处无佛无法无佛弟子处。何以故。种破法业积集厚重具足故受是果报。　　尔时舍利弗白佛言。世尊。五逆罪与破法罪相似耶。　　佛告舍利弗。不应言相似。所以者何。若有人听说是甚深般若波罗蜜时。毁呰不信般若波罗蜜作是言。不应学是法。是非法非善非佛教。诸佛不说是语。是人自呰毁般若波罗蜜。亦教他人毁呰般若波罗蜜。自坏其身亦坏他人身。自饮毒杀身亦饮他人毒。自失身亦失他人身。自不知不信毁呰深般若波罗蜜。亦教他人令不信不知。舍利弗。如是人我不听闻其名字。何况眼见共住。何以故。当知是人名为污法人。为堕衰浊黑性。如是人若有听其言信用其语。亦受如是苦。舍利弗。若人破般若波罗蜜。当知是名为坏法人。　　舍利弗白佛言。世尊。世尊说坏法之人所受重罪。不说是人所受身体大小。　　佛告舍利弗。不须说是人受身大小。何以故。是坏法人若闻自所受身体大小。便当吐热血若死若近死苦。是破法人闻如是身有如是重罪。是人便大愁毒。如箭入心渐渐干枯。作是念。破法罪故得如是大丑身。受如是无量苦。以是故。佛不听舍利弗问是人所受身体大小。　　舍利弗白佛言。愿佛说之。为未来世作明。令知破法业积集故。得如是大丑身受如是苦。　　佛告舍利弗。后世人若闻是破法业积集厚重具足。受大地狱中久久无量苦。闻是久久无量时苦。足为未来世作明诫。　　舍利弗白佛言。世尊。若白净性善男子善女人。闻是法足作依止。宁失身命不坏法。自念我若破法当受如是苦。　　尔时须菩提白佛言。世尊。善男子善女人。应好摄身口意业。无受如是诸苦。或不见佛或不闻法或不亲近僧。或生无佛国土中。或生人中堕贫穷家。或人不信受其言。　　须菩提白佛言。世尊。以积集口业故。有如是破法重罪耶。　　佛告须菩提。以积集口业故有是破法重罪。须菩提。是愚痴人在佛法中出家受戒。破深般若波罗蜜毁呰不受。须菩提。若破般若波罗蜜。毁呰般若波罗蜜。则为破十方诸佛一切智。一切智破故。则为破佛宝。破佛宝故破法宝。破法宝故破僧宝。破三宝故。则破世间正见。破世间正见故。则破四念处。乃至破一切种智法。破一切种智法故。则得无量无边阿僧祇罪。得无量无边阿僧祇罪已。则受无量无边阿僧祇忧苦。　　须菩提白佛言。世尊。是愚痴人毁呰破坏是深般若波罗蜜。有几因缘。　　佛告须菩提。有四因缘。是愚痴人毁呰破是深般若波罗蜜。　　须菩提言。世尊。何等四。　　佛言。是愚痴人为魔所使故。欲毁呰破坏深般若波罗蜜。是名初因缘。是愚痴人不信深法不信不解心不得清净。是第二因缘故。是愚痴人欲毁呰破坏深般若波罗蜜。是愚痴人与恶知识相随心没懈怠。坚著五受阴。是第三因缘故。是愚痴人欲毁呰破坏深般若波罗蜜。是愚痴人多行嗔恚自高轻人。是第四因缘故。是愚痴人欲毁呰破坏深般若波罗蜜。须菩提。以是四因缘故。愚痴人欲破坏深般若波罗蜜。　　须菩提白佛言。世尊。是般若波罗蜜。不勤精进种不善根恶友相得。此人难信难解。　　佛言。如是如是。须菩提。深般若波罗蜜不勤精进种不善根恶友相得。此人难信难解。　　须菩提白佛言。世尊。是般若波罗蜜。云何甚深难信难解。　　须菩提。色不缚不解。何以故。无所有性是色。受想行识不缚不解。何以故。无所有性是受想行识。檀那波罗蜜。不缚不解。何以故。无所有性是檀那波罗蜜。尸罗波罗蜜不缚不解。何以故。无所有性是尸罗波罗蜜。羼提波罗蜜不缚不解。何以故。无所有性是羼提波罗蜜。毗梨耶波罗蜜不缚不解。何以故。无所有性是毗梨耶波罗蜜。禅那波罗蜜不缚不解。何以故。无所有性是禅那波罗蜜般若波罗蜜不缚不解。何以故。无所有性是般若波罗蜜。须菩提。内空不缚不解。何以故。无所有性是内空。乃至无法有法空不缚不解。何以故。无所有性是无法有法空。四念处不缚不解。何以故。无所有性是四念处。乃至一切智一切种智不缚不解。何以故。无所有性是一切智一切种智。须菩提。色本际不缚不解。何以故。色本际无所有性是色。受想行识乃至一切种智本际不缚不解。何以故。本际无所有性是一切种智。须菩提。色后际不缚不解。何以故。后际无所有性是色。受想行识乃至一切种智后际不缚不解。何以故。后际无所有性是一切种智。须菩提。现在色不缚不解。何以故。现在色无所有性是色。受想行识乃至现在一切种智不缚不解。何以故。现在无所有性是一切种智。　　须菩提白佛言。世尊。是般若波罗蜜不勤精进。不种善根恶友相得。懈怠少进喜忘无巧便慧。如此之人实难信难解。　　佛言。如是如是。须菩提。是般若波罗蜜不勤精进。不种善根恶友相得系属于魔。懈怠少进喜忘无巧便慧。如此之人实难信难解。何以故。色净果亦净。受想行识净果亦净。乃至阿耨多罗三藐三菩提净果亦净。　　复次须菩提。色净故即般若波罗蜜净。般若波罗蜜净即色净。受想行识净故即般若波罗蜜净。般若波罗蜜净即受想行识净。乃至一切种智净即般若波罗蜜净。般若波罗蜜净即一切种智净。色净般若波罗蜜净。无二无别无断无坏。乃至一切种智净般若波罗蜜净。无二无别无断无坏。　　复次须菩提。不二净故色净。不二净故乃至一切种智净。何以故。是不二净色净。乃至一切种智净。无二无别故。我净众生净。乃至知者见者净故。色净受想行识净。乃至一切种智净。色净乃至一切种智净故。我净众生乃至知者见者净。何以故。是我众生乃至知者见者净。色净乃至一切种智净。不二不别无断无坏。　　复次须菩提。淫净故色净。乃至一切种智净。何以故。淫净色净乃至一切种智净不二不别。嗔痴净故色净。乃至一切种智净。何以故。嗔痴净色净乃至一切种智净。不二不别。　　复次须菩提。无明净故诸行净。诸行净故识净。识净故名色净。名色净故六入净。六入净故触净。触净故受净。受净故爱净。爱净故取净。取净故有净。有净故生净。生净故老死净。老死净故般若波罗蜜净。般若波罗蜜净故。乃至檀那波罗蜜净。檀那波罗蜜净故内空净。内空净故乃至无法有法空净。无法有法空净故四念处净。四念处净故乃至一切智净。一切智净故一切种智净。何以故。是一切智净一切种智净。不二不别无断无坏。　　复次须菩提。般若波罗蜜净故色净。乃至般若波罗蜜净故一切智净。是般若波罗蜜净一切智净。不二不别故。须菩提。禅那波罗蜜净故乃至一切智净。毗梨耶波罗蜜羼提波罗蜜尸罗波罗蜜檀那波罗蜜净故。乃至一切智净。内空净故乃至一切智净。四念处净故乃至一切智净。　　复次须菩提。一切智净故乃至般若波罗蜜净。如是一一如先说。　　复次须菩提有为净故无为净。何以故。有为净无为净。不二不别不断不坏故。　　复次须菩提。过去净故未来现在净。未来净故过去现在净。现在净故过去未来净。何以故。现在净过去未来净。不二不别不断不坏故。　　　　摩诃般若波罗蜜经卷第十一          
