　　　　放光般若经卷第十一　　　　　　　　西晋于阗国三藏无罗叉奉　诏译　　　　摩诃般若波罗蜜不和合品第四十八　　佛告须菩提。有人乐听乐受般若波罗蜜。为法师者身体疲极不能所说。当觉魔事。　　佛言。若法师者身体安隐欲有所说。而受法者著余因缘各自罢散。当觉魔事。须菩提。受经之人欲书般若波罗蜜。为法师者欲有所至。是为魔事。为法师者欲得供养床卧饮食病瘦医药所有衣被。受经之人少欲知足寂无与心。便不和合是为魔事。须菩提。法师之人少欲知足守戒不贪。志常精进乐在禅定。受经之人不知厌足。贪求供养。两不和合是为魔事。须菩提。法师之人阿练寂晏行十二法。受经之人不能宴坐。又不奉行十二法事。须菩提。受经之人持十二法能独宴寂。为法师者永无此志。两不和合不得书学是为魔事。须菩提。受经之人。精进有信奉戒如法。乐般若波罗蜜。为法师者多欲犯律不能守戒。须菩提。为法师者精进信乐奉律禁戒行般若波罗蜜。受经之人多有所毁犯戒违律。两不和合是为魔事。须菩提。为法师者无所贪求。好喜施与志愿广普。受经之人多求有欲贪吝爱惜。志碍意狭两不和合。须菩提。若受经之人更无所欲。好施不贪志愿无碍。为法师者反更贪求无有止足。志意狭小。两不和合。是为魔事。须菩提。受经之人欲供养。与为法师者所有之具。为法师者不肯受之。不得学持般若波罗蜜。须菩提。为法师者悕望供养衣服所有。受经之人更廉洁守节不慕利养。复不和合是为魔事。须菩提。为法师者。明于经道勇辩智猛。然受经者。闇塞迟钝志不时寤。须菩提。受经之人志明意达智辩纤寤。为法师者。贪闇不达。而不和合是为魔事。须菩提。为法师者明十二部经。次第解说无所乏短。受经之人不知次第未了逆顺。须菩提。若受经者。明解次第解十二部经知逆顺事。为法师者更不能了。志不和合是为魔事。须菩提。为法师者具足六波罗蜜。受经之人不能具足。或受法者具足六波罗蜜。为法师者更不具足。两不和合是为魔事。须菩提。为法师者具足六度。兼有沤和拘舍罗。受经之人既无六事。复无沤和拘舍罗。两不和合是为魔事。须菩提。为法师者得陀邻尼。受经法者无。若受法者得陀邻尼。为法师者无。两不和合是为魔事。须菩提。受经之人欲书般若波罗蜜以为经卷。为法师者而不肯与。为法师者适欲与经。受法之人不欲书写。亦不和合是为魔事。须菩提。为法师者五阴盖所见缠裹。受经之人无有覆盖志不和合。若受经者迷于五蔽。为法师者阴盖已尽。两不和合是为魔事。须菩提。书是般若波罗蜜时。或有人来说三恶趣苦难之剧。语其人言。我能使卿离勤苦事。用是阿耨多罗三耶三菩学为。是为魔事。须菩提。书般若波罗蜜。若欲说时。反有人来称誉天上欲天快乐。五欲自恣饮食服御伎乐自然色天所有以禅为乐为食。无色天以寂为食为乐。从四王天至无有思想。无有思想慧天。三界虽乐是亦无常苦空无我。皆当灭尽不得久立。不如更受罗汉辟支佛法。莫乐三界受是生死。是为菩萨魔事。为法师者欲得寂志独处。其受经法者多将人众乐在愦闹。若法师者意乐人众。而受经者更乐寂独。亦不和同当觉魔事。若法师者意乐人众多畜弟子。受经之人不同比辈欲得独尔。若受法者欲乐多辈。法师欲寂。亦不和合是为魔事。为法师者而自尊重欲得恭敬。受经者慢意无恭敬。若法师者无欲于时不喜顺敬。然受法者好行恭敬。亦不和合是为魔事。若法师者书般若波罗蜜时意欲受取。受经之人永无与心意不和合是为魔事。若受经者书般若波罗蜜时。念欲转从般若波罗蜜。于中起意欲得财利。是为魔事。若法师者欲至危命谷贵之处。受经者不乐不能随从亦不和同是为魔事。法师之人欲至丰乐谷贱之处。其受经者皆悉乐从。法师中道更作留难。汝辈但欲贪于供养欲随我取。不知前至当得与不。其受经者见发遣相稍稍还去。是为魔事。若法师者语受经法者言。我欲所至。道过空泽彼有盗贼野人猎师。又多虎狼蛇虺毒虫。汝能随我忍此苦不。受法者闻意不喜乐不能随去。作是挂碍不得书成学受是经。是为魔事。法师之人曾所教授数往之处。其受法者欲随诣彼中道。法师语受经者言。今我暂当有所经过。卿且还去。受经者愁忧不得随从不闻不得受持般若波罗蜜。是为魔事。　　复次须菩提。彼魔波旬。意常计念。欲作沙门被服。常欲坏乱。不欲令有书持讽诵学般若波罗蜜者。　　须菩提白佛言。世尊。波旬何以故常作沙门被服坏败。不欲令人有受学般若波罗蜜者。　　佛语须菩提。波旬作沙门被服。欲败坏别离学般若波罗蜜者。复语人言。案我经中教法。观卿经中事非般若波罗蜜。须菩提。未受记莂闻是说者便有狐疑。适有疑意。便不复书持受学般若波罗蜜。是为菩萨魔事。须菩提。波旬复作比丘形像。语学般若波罗蜜者言。善男子善女人。有学讽诵受持般若波罗蜜者。得真际之证。得须陀洹罗汉辟支佛道。作是留难事。便不复学受书持般若波罗蜜。是为魔事。须菩提。说是深般若波罗蜜时。多有魔事起欲令断绝。是故须菩提。当觉魔事。　　须菩提言。世尊。菩萨云何当觉魔事。远离魔事。　　佛语须菩提。其事但像类六波罗蜜有觉是者。是则为护远离魔事。菩萨常当远离罗汉辟支佛。所应行经法当远离之。　　复次须菩提。波旬于菩萨前说内空外空及有无空三十七品至三脱门。是为罗汉所得道事。是为魔事。波旬复化作如来身金色光相。来至菩萨所。令诸菩萨起想。起想者于萨云若则为耗减。当知是为魔事。须菩提。波旬复作佛形像。诸比丘众相随。到是善男子善女人所。是善男子善女人便起想言。当来之世令我得身。诸弟子众于中说法亦如今日。作是想者于萨云若则为耗减。波旬复化作无央数百千菩萨行六波罗蜜者。于是善男子善女人前。见已复于中起想。起想者则为耗减萨云若。是为魔事。何以故。须菩提。般若波罗蜜者无有五阴。乃至于道亦无所有。无有五阴无有道者。亦无佛法及弟子众。所以者何。诸法尽空无所有故。须菩提。善男子善女人。书是般若波罗蜜时。若讽诵读。多有起因缘。譬如阎浮提大长者家。多有金银真珠琉璃上妙珍宝。多有憎嫉者。善男子善女人受持讽诵般若波罗蜜者。多有憎嫉而欲坏者。　　须菩提言。如是世尊。多有魔事多憎嫉者。何以故。愚痴少智之士为魔所使。专行断坏受学般若波罗蜜者。是辈坏法之人。意终不复在是妙法之中。　　佛言。如须菩提所言。是愚痴之士为魔所使。专行败坏。是辈愚痴坏法之人。新学适闻法所致。不作功德善本不多所致。未与真知识相得所致。不供养过去诸如来无所著等正觉所致。须菩提。若书持般若波罗蜜讽诵读说受行守时。无有留难魔事不起。无此难者便能具足六波罗蜜。至萨云若亦无有难。若有是善男子善女人。书持讽诵般若波罗蜜者。便具足五波罗蜜及萨云若已。当知是为佛事。若复具足内外空及有无空。三十七品佛十八法及十种力。具足萨云若者。当知是亦为佛事。十方现在诸如来无所著等正觉。亦以佛事。如是善男子善女人行般若波罗蜜者。十方现在诸阿惟越致菩萨摩诃萨。亦复拥护是善男子善女人行般若波罗蜜者。亦复劝助之。　　　　摩诃般若波罗蜜大明品第四十九　　佛告须菩提。譬如母人一一生子。从一数至于千人。母中得病。彼诸子等各各求救疗治。所进寒温燥湿将育所宜令母安隐。所以者何。长我曹等得见日月。我不孝养永不报恩。如是须菩提。诸如来无所著等正觉。常以佛眼视行般若波罗蜜者。何以故。深般若波罗蜜者为世间之大明也。十方诸如来无所著等正觉。亦以佛眼常视行般若波罗蜜者。何以故。深般若波罗蜜者。生诸如来无所著等正觉。使得见萨云若慧。以是故诸如来无所著等正觉。常等视行般若波罗蜜者。诸如来五波罗蜜者亦生是中内外空及有无空三十七品皆于中生。十力十八法萨云若亦皆于中生。须陀洹斯陀含阿那含阿罗汉辟支佛道三耶三佛道。皆从般若波罗蜜中出生。过去当来今现在诸佛。皆从深般若波罗蜜中出生。自致得成阿耨多罗三耶三菩阿惟三佛。须菩提。若有善男子善女人。书持受学般若波罗蜜者。诸佛常以佛眼视是辈行般若波罗蜜者。诸佛常拥护之使不动转。至阿耨多罗三耶三菩令不耗减。　　须菩提白佛言。如世尊所说般若波罗蜜者。是菩萨之母。为世间之大明。世尊。般若波罗蜜。云何是菩萨之母。云何是世间之大明。云何出生诸佛。云何为示现世间明。　　佛告须菩提。般若波罗蜜者。生佛十力及十八法。生萨云若。如来示现是诸法已具。是故诸如来从般若波罗蜜生世间者。谓如来说五阴。　　世尊。云何深般若波罗蜜示现五阴。　　佛言。般若波罗蜜亦不生。五阴示现亦不灭。五阴示现亦不著亦不断。亦不增亦不减。亦不持亦不舍。亦不过去当来今现在。何以故。空无相无愿亦不成败示现。亦不现有为亦不现无为。亦不示现无所生亦不示现无所有。亦不示现实诸法。如是不示现成败。须菩提。是为般若波罗蜜示现世间。须菩提。般若波罗蜜。亦知一切众生意行。般若波罗蜜不知众生之处。亦不知诸阴六情之处。乃至萨云若亦不知处。须菩提。是为深般若波罗蜜示现世间。深般若波罗蜜者。亦不示现五阴。乃至萨云若亦不示现。何以故深般若波罗蜜。亦不见深般若波罗蜜。何况当见五阴。乃至萨云若当有所见。须菩提。所谓名众生。欲界形界无形界是。普世及十方众生乱意定意如来悉知。复知一切无央数事。须菩提。云何如来悉知众生余无数事。以法故。有乱意无乱意如来悉知。以何等法知众生乱意定意。　　佛告须菩提。法尚不可得见。何况欲得众生有乱有定。以是故知。须菩提。如来无所著等正觉。知众生意有乱有定。云何而知。以无常故知。以脱故知。以寂故知。以尽故知。是故知有乱有定。　　复次须菩提。如来知众生有淫怒痴者尽知。　　须菩提白佛言。世尊。云何悉知。　　佛言。知淫怒痴所有意。为非淫怒痴意。何以故。所有及念不可见故。何况当有淫怒痴而可得者。以是故如来悉知。须菩提。如来复知众生无淫怒痴意者悉知。何以故。知所可知无淫怒痴意。意亦非有意。何以故。两意不合故。是故如来悉知。须菩提。如来因般若波罗蜜。悉知众生意。有广大者悉知。云何悉知。须菩提。如来亦不广大众生意。亦不狭众生意。亦不增众生意。亦不减众生意。亦不来众生意。亦不遣众生意。何以故。意不可得进退故。以是故悉知。　　复次须菩提。如来因般若波罗蜜悉知众生有大意者。何以故。知以众生意。无来无往无生无灭无住无变。以是故知。　　复次须菩提。如来以般若波罗蜜。悉知众生意无有限。云何悉知。须菩提。亦不见众生意有增有减有所住止。何以故。以众生意无有窟不可见故。以是故知。　　复次须菩提。如来因般若波罗蜜。悉知众生意不可见。云何悉知。以众生意意无有形无所有故悉知。　　复次须菩提。如来因般若波罗蜜悉知众生意不可观。云何而知。须菩提。如来以五眼悉见众生意之对故。以是故知。　　复次须菩提。如来因般若波罗蜜悉知众生屈申卷舒。云何而知。须菩提。众生意之屈申卷舒者。皆出五阴窟之所生生。不知五阴。但知出息入息有我及世。但知是事其余不识不知。五阴亦复不知出息入息。但知有我及世其余不识。身则是命。命则是身。是身非命。是命非身。是故须菩提。如来因般若波罗蜜悉知众生屈申卷舒。须菩提。佛知五阴。云何知知五阴如知如如。知无作如知无相如。知无进如知无戏如。知无我如知无猗如。是故须菩提如来以众生之如。屈申出入五阴之如。如五阴如者是诸法之如。诸法之如者则六波罗蜜如。六波罗蜜如者则三十七品如。三十七品如者则十八空如。十八空如者则八惟无禅九次第禅如。八惟无九次第禅如者则佛十力如。十力如者则四无碍慧四等心四无所畏大慈大悲佛十八法如。十八法如者则萨云若慧如。萨云若慧如者则一切诸善法恶法道法俗法有漏无漏之法如。此诸法如者则过去当来今现在之如。去来今如者则有为无为法如。有为无为法如者则须陀洹斯陀含阿那含阿罗汉之如。罗汉如者则辟支佛如。辟支佛如者则阿耨多罗三耶三菩之如。三菩如者则是道如。道如者则如来之如。如来如者则是一如。亦不可坏。亦不可别。亦无有尽。亦无有二不可令异。须菩提。是则诸法之如。如来因般若波罗蜜。悉皆逮觉诸法之如。须菩提。是般若波罗蜜者。则诸如来之母。则是世间之大明。是故须菩提。如来无所著等正觉。悉知诸法之如。尔非不尔无能令不尔。悉知诸如诸尔。以是故。诸佛世尊名曰如来。　　须菩提白佛言。世尊诸法之如及尔非不尔。甚深甚深。世尊。因如分流道化。如佛所说甚深之法谁当解者。唯有阿惟越致菩萨摩诃萨漏尽罗汉。乃能解之耳。　　佛语须菩提。无尽之如者是谁无尽之如。则是诸法无尽之如。须菩提。如来无所著等正觉。成阿耨多罗三耶三菩时。说是诸法之如。　　　　摩诃般若波罗蜜问相品第五十　　尔时三千大千刹土诸欲天子诸色天子。持诸名花名香而散佛上作礼却住。各白佛言。世尊。所说般若波罗蜜者。甚深甚深。何等是般若波罗蜜相。　　佛告诸天子言。深般若波罗蜜者。空则是相无相无愿相。无行之相无生灭相。无著无断相无所有之空相。无所依相虚空之相。诸天子。般若波罗蜜甚深如是。如来者。为世俗故。亦不为道不为灭尽。诸天子。是相者诸天龙鬼神世间人民。所不能作无能长养者。所以者何。诸天龙鬼神及世间人民亦是相也。是故相相不相长养。相相不相识。相亦不识无相。无相亦不识相。相以无相是二皆空。无能成者。无能答者。无能识者。诸天子。是相者非五阴所作。非六波罗蜜所成。亦非内外空及有无空所作。亦非萨云若所成诸天子。是相者亦非人亦非非人。亦非漏亦非不漏。亦非道亦非俗。亦非有为亦非无为。　　尔时佛告诸天子。若有人问是虚空是何等相。云何诸天子。是人所问为等问不。诸天子言。世尊。为不等问。所以者何。虚空无有相无有作者。　　佛告诸欲天子诸色天子言。有佛无佛相体性常住。以如来如实逮觉相性故名为如来。诸天子白佛言。如来所逮觉相甚深。如来从是阿耨多罗三耶三菩无碍之慧住于相。聚于般若波罗蜜甚奇。世尊。深般若波罗蜜者。是诸佛如来无所著等正觉之藏。于是藏成阿耨多罗三耶三菩阿惟三佛。于是藏中作行。逮诸法相。逮五阴相。逮萨云若相。　　佛告诸天子。色者形之相。所更者觉之相。所受者想之相。善恶者行之相。所知者识之相。如来以无所受相故。逮得正觉。无所爱惜者为檀波罗蜜相。无所腐败者尸波罗蜜相。不起恚意者羼波罗蜜相。无能伏者惟逮波罗蜜相。合聚众事者禅波罗蜜相。所闻即觉即知者般若波罗蜜相。如是诸天子。无所受相。是故如来得逮正觉。四禅四等四空定者则无恚之相。如来不以是相得逮正觉得出三界者是三十七品之相。如来不以是相逮得正觉。苦相者无愿脱门是。寂相者则空是。净相者则无相是。如来不以是相逮得正觉。寂相者无所起是。无所共相则十八法是。如来不以是相逮得正觉。露现相者则萨云若是。如来不以是相逮得正觉。如是诸天子。如来不以诸法相逮得正觉法。是故如来名为无碍慧。　　于是佛告须菩提言。般若波罗蜜者。是诸佛如来无所著等正觉之母。般若波罗蜜者是诸佛如来世间之大明。如来依是法而得有所作。以是故诸如来尊敬礼事是般若波罗蜜。何以故。诸佛如来皆从般若波罗蜜中出。是故如来之所报恩。须菩提。其报恩者无过如来。　　复次须菩提。云何如来为知恩云何为报恩。如来所可乘来法。所可成阿耨多罗三耶三菩阿惟三佛法。逮守持是所乘来法。恭敬承事作礼。须菩提。是为如来无所著等正觉之所知恩之所报恩。　　复次须菩提。如来之所逮法者。亦无作者。作者不可见故。如来尽逮是法得无作法者。是为无诤法。须菩提。如来知恩报恩因般若波罗蜜。于无作之法得逮觉法。　　复次须菩提。如来无所著等正觉行般若波罗蜜故。逮诸善法而无所逮。是故般若波罗蜜者。是诸佛之母。为世间之大明导。　　须菩提白佛言。世尊。诸法无所知无所见无所出生。云何般若波罗蜜是佛之母。云何生如来。云何为世间之大明导。　　佛告须菩提。如是如是。一切诸法无知无见。云何无知无见。以一切诸法空故。无所有不坚固无所生。以是故一切诸法无所出生。　　复次须菩提。诸法无知无见。云何无知无见。以诸法无所入无所著故。以是故般若波罗蜜是如来母世间之导。不见五阴是故为导。乃至萨云若亦无所见是故为导。以是故般若波罗蜜是诸佛母世间之导。　　须菩提问佛言。世尊。云何不见五阴为世间导。须菩提。不以五阴因缘起识者。是为不见五阴。不以萨云若起想者。是为不见萨云若。以是故般若波罗蜜诸如来母为世间导。　　复次须菩提。般若波罗蜜云何是如来之母为世间导。须菩提。般若波罗蜜示现世间空。云何示世间空示五阴空。十二衰十八性现世间十恶之法。从痴有爱十二因缘示吾我根本。六十二见示世间空。四禅四等及四空定示世间空。三十七品六波罗蜜内空外空及有无空示世间空。有为无为之性十种力佛十八法示世间空。至萨云若示世间空。是故须菩提。般若波罗蜜者是诸佛之母世间明导。　　复次须菩提。如来以空示于世间。以空念世间知世间空。以是故般若波罗蜜诸佛之母为世间导。　　复次须菩提。般若波罗蜜者。示现如来示世间空。示何等空。现五阴空十二衰空十八性空。现萨云若空。是故般若波罗蜜诸佛之母为世间导。是故须菩提。示现如来示现世间不可思议。示现五阴不可思议。乃至萨云若示世间不可思议。　　复次须菩提。深般若波罗蜜。示现如来世间之寂。示现何等寂。示现五阴寂及萨云若寂。以是故般若波罗蜜示现如来世间之寂。须菩提。般若波罗蜜示现如来世间常空。示何等空。从五阴至萨云若示现世间常空。　　复次须菩提。般若波罗蜜示现如来世间所有空。示何等空。从五阴乃至萨云若示世间所有空。　　复次须菩提。般若波罗蜜示现如来所有无所有空。从五阴乃至萨云若所有无所有空。　　复次须菩提。般若波罗蜜示现如来世间之灭。示何等灭。从五阴至萨云若。是为世间灭。以是故般若波罗蜜为如来母世间之导。般若波罗蜜示现世间无有今世后世之想。何以故。是法无有今世后世之相。　　须菩提白佛言。世尊。般若波罗蜜者为大事兴。为不可思议事兴。为不可称量事兴。为不可限事兴。为无有与等事兴。　　佛言。如是须菩提。是为大事不可思议事兴。云何为大事兴。　　答言。须菩提。诸如来无所著等正觉。救护一切众生故不舍众生。云何为不可思议事兴。诸佛事自然萨云若不可思议。是故般若波罗蜜为不可思议事兴。云何为不可称量事兴。　　佛告须菩提。一切众生受身有识。无有能知称量佛事及自然萨云若者。云何为不可限事兴。须菩提。佛事不可限。如来事亦无有限。一切无有与如来等者。况欲出其上。是故般若波罗蜜诸如来无所著等正觉为无有限事兴。　　须菩提白佛言。世尊。佛事如来事自然事。萨云若不可思议不可称量。为不可限耶。　　佛言。如是如是。须菩提。是佛事自然事如来事萨云若事不可思议不可称限。　　佛语须菩提。五阴乃至萨云若不可思议不可称限。须菩提。诸法之法。索意以想亦不可得。　　佛言。五阴不可思议不可称限。乃至萨云若不可思议。　　须菩提言。何以故。　　世尊言。五阴不可思议无有与等者。乃至萨云若亦不可思议无有与等者。　　佛言。五阴不可为作限。乃至萨云若亦不可为作限。　　须菩提言。世尊。何以故。五阴萨云若不可为作限。　　佛言。五阴乃至萨云若不可思议故。不可与作限。于须菩提意云何。不可思议不可限中。宁可得五阴及与道不。　　须菩提言。世尊。不可得。以是故须菩提。诸法不可思议不可得限。如来之法不可思议无有与等。不可得限亦不可量。是为不可思议。所说亦不可思议。虚空不可思议。亦无有与等者。须菩提。是如来之法。非世间人及诸天阿须伦所能思议。说如来不可思议不可称量不可得限。说无有与等品时。五百比丘二千比丘尼漏尽意解。六万优婆塞二万优婆夷。远尘离垢法眼生。二千菩萨得无所从生法忍。皆当于是贤劫中作佛。　　　　摩诃般若波罗蜜大事兴品第五十一　　尔时须菩提白佛言。世尊。是般若波罗蜜甚深甚深为大事兴。不可思议不可称量。无有与等不可得限。　　佛言。如是须菩提。般若波罗蜜为大事兴。为无有与等事兴。何以故。须菩提。五波罗蜜者。等从中得成。与般若波罗蜜相应。内空外空及有无空。等从般若波罗蜜中出。三十七品十力十八法。等从中出。与般若波罗蜜相应。佛地萨云若慧。等从中出。与般若波罗蜜相应。　　佛告须菩提。譬如转轮圣王。诸小国有事各自成办。转轮圣王亦无所忧。所以者何。诸小国王素已受圣王教令故。是故不复忧。诸弟子法辟支佛法诸菩萨法及诸佛法。等从般若波罗蜜出。般若波罗蜜者为办其事。是故须菩提。般若波罗蜜为大事兴。为无有与等事兴。不受五阴不入五阴。为应不受不入。乃至萨云若亦尔。须陀洹道至罗汉道辟支佛道亦不受不入。乃至阿耨多罗三耶三菩。不受不入。　　须菩提白佛言。世尊。云何五阴不受不入。乃至阿耨多罗三耶三菩不受不入。　　佛告须菩提。于意云何。颇见五阴有所入有所受不。　　须菩提言不见。世尊。乃至阿耨多罗三耶三菩亦不受不入。　　须菩提言。世尊。亦不见五阴有受有入。亦不见三耶三佛有受有入。　　佛言。善哉善哉。须菩提。我亦不见五阴我亦不受持五阴。乃至三耶三菩。我亦不见亦不受持。不见所入。须菩提。我于佛地亦不见。萨云若亦不见。如来事亦不受亦不持。是故须菩提。菩萨摩诃萨亦不当受五阴。亦不当入五阴。于佛事萨云若事如来事。亦不持亦不入。　　诸欲天子诸色天子俱白佛言。世尊。般若波罗蜜甚深难了。不可思议甚深微妙。是智者所知解。深般若波罗蜜者。世尊。皆是过去佛时。所作功德善本所致。与真知识相得所致。世尊。假令三千大千世界。一切众生皆信三尊。尽得须陀洹斯陀含阿那含阿罗汉辟支佛。是诸圣贤所可有慧所有道德。不如是善男子善女人。于是深般若波罗蜜中。可念观称乐一日之中。其德出彼上。何以故。从须陀洹上至辟支佛智。及信至无所从生法忍。诸天子。不如是善男子善女人于深般若波罗蜜中。书持讽诵守行一日。疾得泥洹。胜罗汉辟支佛道所作功德。或过一劫奉行余经。离般若波罗蜜不住萨云若也。何以故。于是深般若波罗蜜中。广说三乘令诸罗汉辟支佛。各得其信不失所应。诸菩萨摩诃萨。亦于中成阿耨多罗三耶三菩。　　于是诸色天子诸欲天子。同时叹言。世尊。是摩诃般若波罗蜜不可思议。于是中出信乐。使诸声闻各得所应。成须陀洹斯陀含阿那含阿罗汉辟支佛道。又使诸菩萨摩诃萨。得成阿耨多罗三耶三菩阿惟三佛。是深般若波罗蜜亦不增亦不减。诸色天子诸欲天子。各以头面著地。为佛作礼绕佛三匝已去。去是不远忽然不现。各还天上。　　须菩提白佛言。若有善男子善女人。闻是深般若波罗蜜。即解者于何所来而生是间。　　佛告须菩提。若菩萨摩诃萨。闻是深般若波罗蜜。即解不厌亦不狐疑又亦不碍。意常思念欲乐得闻终不远离。若行若起若坐若卧。常随法师意不远离。须菩提譬如新生犊子。意终不欲远离其母。是善男子善女人闻是深般若波罗蜜。讽诵上口乐喜守行解其中义。意亦不欲远离法师须臾之间。是善男子善女人。本从人道中来。今生是间复得为人。所以者何。以是善男子善女人。前世时闻是深般若波罗蜜。书持讽诵守行中事。供养花香缯盖幢幡。以是功德从人道中来。今得深般若波罗蜜闻便即解。　　须菩提白佛言。世尊。颇有菩萨摩诃萨。如佛所说所作功德。善本具足供养诸佛。复有从彼来生是间。复得深般若波罗蜜。书持讽诵信乐守行。有是者无。　　佛告须菩提。有从他方供养诸佛。从闻深般若波罗蜜。以是故来生是间复得深般若波罗蜜。闻便即解信乐守行。　　复次须菩提。当知是菩萨摩诃萨。从兜术天上。亦复具足功德善本。何以故。是菩萨从弥勒菩萨所闻是深经。以是故今来生是间。得深般若波罗蜜闻便即解信乐守行。须菩提若有菩萨于深般若波罗蜜。有狐疑厌意者是人前世时。闻深般若波罗蜜不问中慧。是故今来虽生是间闻六波罗蜜。意续狐疑不信不受亦不喜乐。　　复次须菩提。是人本闻内空外空及有无空。亦不问中事。是故今续不信不乐。是人前世闻三十七品佛十八法。不信不乐不问中事。是故今来闻般若波罗蜜。惊怪狐疑不信不乐。　　复次须菩提。若有菩萨闻般若波罗蜜。从一日至五日常问中事。用是故所生处。常得闻深般若波罗蜜。终不离所问。何以故。须菩提。是菩萨但能得闻问其中事于行未备。须菩提。若有人或时欲闻般若波罗蜜。若不欲闻。志不坚固。或能于中起余因缘。譬如轻衣随风东西。当知是菩萨适学未久。不得真知识。未供养过去诸佛。不作功德善本所致。不勤学讽诵所致。未得六波罗蜜所致。未得内外空及有无空所致。不学六通三十七品萨云若所致。当知是新学少乐于法。不能书持般若波罗蜜受学讽诵。亦未能习行其事。须菩提。若有善男子善女人行菩萨道者。得深般若波罗蜜。不念书持讽诵守行。乃至萨云若亦复不念学受亲近故。当知是辈或堕二地。所以者何。是善男子善女人见深般若波罗蜜。不念书持受学亲近故也。是故其人便入二地。当堕罗汉辟支佛道地。　　　　摩诃般若波罗蜜譬喻品第五十二　　佛告须菩提。譬如大海中船卒破坏。其船中人不取板木。及取死人而抱持者。知彼人终不能得渡皆当俱没。所以者何。用各不取所依持故。其人若取板木樯者。径便得渡身得安隐。用取所依而以自济。须菩提。若有善男子善女人。行菩萨道者。于信乐少虽得深般若波罗蜜。不讽诵受不依亲近不习行六波罗蜜。乃至萨云若亦不亲近。当知是人中道有碍。不能逮得至萨云若。当取罗汉辟支佛证。须菩提。若有善男子善女人行菩萨道。于阿耨多罗三耶三菩。有信乐。有能有念有解有施有行。得深般若波罗蜜。书持受学亲近讽诵。当知其人能受持深般若波罗蜜。成阿耨多罗三耶三菩。至萨云若终不中碍堕罗汉辟支佛道。能教化众生净佛国土。须菩提。譬如有人持坏瓶行取水。当知不久如是烂坏。所以者何。用未成熟故。须菩提。若有善男子善女人行菩萨道者。虽有信乐有念有施有解有亲近有行。于阿耨多罗三耶三菩。亦不受持六波罗蜜。无沤和拘舍罗。又不受持内空外空及有无空。不受五通三十七品。至萨云若亦不亲近。当知是人中道妨碍。须菩提。何等为中道妨碍。堕于罗汉辟支佛道。譬如有人持成熟瓶。若诣河井若诣陂池而行取水。当知是人得水来归安隐不失。所以者何。用瓶成故。须菩提。若有善男子善女人行菩萨道。于阿耨多罗三耶三菩。有至信乐有施念解有行有慧。受六波罗蜜沤和拘舍罗亲近萨云若。当知是人至阿耨多罗三耶三菩终无挂碍。须菩提。譬如大海有始成船。未牢敞治亦未庄算。便持财货著于船中乘有所诣。当知是船不久中道而坏。亡散财物各在一处。用是贾客无有方便。失所持物亡其大宝。须菩提。若有善男子善女人欲行菩萨事。于阿耨多罗三耶三菩。虽有信乐信施念解。于功德少得深般若波罗蜜。亦不书持讽诵受学。于六波罗蜜亦不受学。亦不亲近萨云若事。无沤和拘舍罗。须菩提。当知是人中道妨碍离失大宝。大宝者萨云若。是中道堕罗汉辟支佛道。譬如有智之人先治其船。算庄牢固。持物著中。乘有所至。当知是人必到所至。得其珍宝安隐无失。所以者何。用其船具牢强所致。若有善男子善女人行菩萨道。有大信乐。有施有念有解有行。于阿耨多罗三耶三菩。得深般若波罗蜜。便受学书持讽诵守行。于六波罗蜜皆有功德。于萨云若意常亲近。乃成阿耨多罗三耶三菩。终不挂碍。不堕罗汉辟支佛道。须菩提。譬如有人年百二十。其人有病若风若寒热。于意云何。其人宁能自起止行步不。　　须菩提言。世尊不能。所以者何。是人已老。正使无病。犹尚不能起止行步。况复有病。筋力消尽。岂复能行有所至到。须菩提。若有善男子善女人行菩萨道。于阿耨多罗三耶三菩。虽有信乐有施有念有能有行。于六波罗蜜功德中少。亦不亲近萨云若事。无沤和拘舍罗。当知是人中道妨碍。堕罗汉辟支佛道。何以故。不得深般若波罗蜜沤和拘舍罗故。须菩提。向者老公所病已愈。取两健人各扶一腋各持一臂。语老人言。安意莫惧。我当将公在所至处终不相弃。是人宁能有所至不。　　须菩提言。世尊。能至所处。　　佛言。若有善男子善女人行菩萨道。于阿耨多罗三耶三菩。有至信乐有能有施有行有慧。于六波罗蜜皆有功德。于萨云若意常亲近。有沤和拘舍罗。知是菩萨终不挂碍。堪任于阿耨多罗三耶三菩。而不动转堕声闻辟支佛道也。　　是时世尊叹须菩提言。善哉善哉。为诸菩萨摩诃萨今问如来是事。若有菩萨以吾我意想奉行六波罗蜜言。我所为行六波罗蜜。已便贡高菩萨。作是行者终不得度六波罗蜜。是善男子善女人亦不知彼岸亦不知此岸。不为六波罗蜜所持。不为萨云若所持。中道堕罗汉辟支佛地。亦不出生于萨云若。须菩提。云若菩萨无沤和拘舍罗。是善男子善女人行菩萨道。不以沤和拘舍罗。行六波罗蜜。于六波罗蜜皆有吾我想我有所为。行六波罗蜜而自贡高。何以故。六波罗蜜中初无有是念有所分别。有是念者常住此岸。但知此岸不知彼者。不为六波罗蜜所持。亦不为萨云若所持。中道堕罗汉辟支佛道。亦不出生萨云若中。须菩提。如是菩萨不为沤和拘舍罗所持。便堕罗汉辟支佛中。须菩提。云何菩萨行般若波罗蜜。为沤和拘舍罗所持。不堕罗汉辟支佛道。成阿耨多罗三耶三菩。须菩提。菩萨行六波罗蜜无吾我念。于六波罗蜜而不贡高。何以故。六波罗蜜中亦无有念亦不贡高。菩萨知此岸知彼岸者。为六波罗蜜所持。为沤和拘舍罗所持。出生萨云若。不堕罗汉辟支佛道。须菩提。菩萨作如是行者。为不堕罗汉辟支佛道。为六波罗蜜所持。为沤和拘舍罗所持。为萨云若之所护。　　　　放光般若经卷第十一          
