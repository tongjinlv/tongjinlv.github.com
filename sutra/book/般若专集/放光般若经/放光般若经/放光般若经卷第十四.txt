　　　　放光般若经卷第十四　　　　　　　　西晋于阗国三藏无罗叉奉　诏译　　　　摩诃般若波罗蜜问相行愿品第六十一　　须菩提白佛言。世尊。菩萨摩诃萨行般若波罗蜜。云何行空三昧无相三昧无愿三昧。当云何入当云何行。当云何行三十七品当云何念。　　佛告须菩提。菩萨摩诃萨行般若波罗蜜。观五阴空。乃至欲界色无色界观空。当作是观意而不乱于诸法无所见。适无所见于诸法不作证。何以故。善学于空法故。至于得证亦不断。诸法不决定。于诸法所可得证亦不见证亦不见是法。　　须菩提白佛言。世尊。云何如佛所说。菩萨不于空法取证。云何住空而复取证。　　佛告须菩提。观空具足无所乏短亦不念言。我当受证是亦非证。菩萨之法所应所行。不以证为期但以行为期。菩萨亦不定意亦不有所而系意。于三十七品而不耗减。亦不受漏尽之证。何以故。菩萨摩诃萨以具足于深妙之法故。何以故。菩萨已住于三十七品。作是知言。是为行时非为证时。菩萨行般若波罗蜜当作是观。言今正是行五波罗蜜时非是证时。今正是行三十七品时非是证时。今正是行三三昧时。行十种力四等大慈大悲。是行萨云若时。非是须陀洹罗汉辟支佛道证时。须菩提。菩萨行般若波罗蜜。因三三昧行空无相无愿三昧。因三十七品行根力觉意法亦不取证。因三十七品而作作行。不受声闻证。须菩提。譬如士夫端正勇健。猛于兵法。坚持铠杖具足悉晓六十四能皆明诸术。众人无不爱敬者。所作事物无不成办。见众敬侍倍复欢喜。若以他事当有所至。道过厄难危险之处多有怨憎。彼怨家者亦复勇猛。所将群从父母大小莫不惊怖。时勇猛者安隐父母慰诸群从言。莫有恐畏我有术能无所乏短。自当得脱此诸厄难。既得脱难降伏怨敌而无所害。以至所在安隐父母群从莫不欢喜。所以者何。用是男子勇健雄猛具足诸术无乏短故。　　佛告须菩提。菩萨以四等意。慈悲喜护。为众生故具足六度。未得漏尽。开萨云若之大径路以住于空无相无愿。亦不以空无相无愿随至为证。具足不堕罗汉辟支佛地。譬如众鸟飞行空中。而不堕地亦不住空。菩萨如是行空无相无愿三昧而不取证。度于罗汉辟支佛地。悉当具足佛十种力四无所畏及十八法萨云然慧。终不取证。须菩提。譬如士夫壮勇多力。善于射术仰射虚空。寻以后箭射于前箭。箭箭相柱不得令箭有堕地者。意欲令堕便止。后箭不复射者尔乃堕耳。须菩提。菩萨摩诃萨行般若波罗蜜。为沤和拘舍罗所持。殖诸功德具足一切众善之本。一事不具终不中道取证。至成阿耨多罗三耶三菩阿惟三佛。功德具足尔乃于真际作证。是故须菩提。菩萨行般若波罗蜜。当具足是上诸法。　　须菩提白佛言。世尊。菩萨学是谦苦甚难。作是学者为学真际。是为学如为学法性为学本空为学自空为学三脱。如是所学而不中道有厌。世尊。大哉甚奇甚特。　　佛告须菩提。所以者何。菩萨有愿志不舍一切众生故。须菩提。菩萨若有意不舍众生。尽当度脱一切众生于无端绪之法。出生三脱门。当知是为沤和拘舍罗。菩萨要当成萨云若慧。终不中道真际取证。　　复次须菩提。菩萨欲得观知诸深法处者。内空外空及有无空。三十七品及三脱门。当作是念。一切众生长夜常有我想人想。有寿命想有见知想。所念所作皆依是想。是故菩萨摩诃萨。普见众生有是辈想。欲为众生除是念想。成阿耨多罗三耶三菩而为说法。行空三昧无相无愿。虽作是行终不中道取罗汉辟支佛证。须菩提。用是菩萨有是愿故。功德具足故。亦不中道取证。不失四禅。不失四等及四空定。不失三十七品法及三脱门四无所畏四无碍慧。不失十力及十八法。便得具足诸所有之法。终不失阿耨多罗三耶三菩。诸有菩萨为沤和拘舍罗所护持者。具足功德善法转增。诸根通利过于罗汉辟支佛根。　　复次须菩提。菩萨常念众生行四颠倒。有常想有净想有乐想有我想。当为是辈我当行道。成阿惟三佛时当为说法。为说无常为说不净无乐无我。菩萨如是意行具足者。是为沤和拘舍罗行般若波罗蜜。悉当具足十力四无所畏大悲四等。三十七品无愿三昧。然后乃当坐佛三昧真际取证。菩萨作是念言。一切众生常有倚著。常著吾我著于寿命。著于五阴著于六衰著于十八法。著于四禅著于四空定著于四等。我成阿耨多罗三耶三菩阿惟三佛时。当使众生皆无有是倚著之病。持是意行以沤和拘舍罗行般若波罗蜜。未具足十力四无所畏四无碍慧无愿三昧终不中道取证。具足诸愿尔乃取证。　　复次须菩提。菩萨行般若波罗蜜。意复念言。众生长夜常著想行或想念。男女有色无色想。我当勤行成阿耨多罗三耶三菩时。令我众生无想著病。以具足是念以沤和拘舍罗行般若波罗蜜。十力不具足。及四无所畏佛十八法未具足者终不取证。成诸功德具足无相三昧尔乃取证。须菩提。菩萨行六波罗蜜。内空外空及有无空。三十七品佛十八法具足是行。不与三界共同行也。须菩提。菩萨行是三十七品。行三十七品已当问言。菩萨云何欲得阿耨多罗三耶三菩。不以空为证以觉真际得须陀洹斯陀含阿那含阿罗汉辟支佛道。亦不证无相无愿。亦不证灭。亦不证所作。亦不证所生。亦不证无所有。而念般若波罗蜜。须菩提。若有菩萨问诸菩萨。若闻说空则当念空。若闻无相无愿当念无相无愿。若闻无所作当念无所作。闻无所生无所有当念无所生无所有。但当行空三十七品。不行无相不行无愿不行无所作亦不行无所生。须菩提。当知是菩萨未受记莂。未从诸佛受记莂。何以故。阿惟越致菩萨亦不作是念。亦不作是行亦不作是说亦不作是想。但行阿惟越致菩萨事。但念是事但行但说但想是事。须菩提。当知是菩萨已过诸地。如阿惟越致地。以过阿惟越致地。　　须菩提白佛言。世尊。是菩萨为得阿惟越致不。　　佛言。若有菩萨闻六波罗蜜。若不闻所作行事。如阿惟越致菩萨。　　须菩提白佛言。多有人行佛道者。少有如阿惟越致菩萨所行者。何以故。少有菩萨受阿惟越致慧地记莂。受阿惟越菩萨莂者。为已远离上诸想著不具足事。是菩萨摩诃萨诸天世间人无能及者。　　　　摩诃般若波罗蜜阿惟越致相品第六十二　　佛告须菩提。菩萨梦中不近罗汉辟支佛地。亦不近三界亦不坏三界。亦不起意视诸法。如梦如响如幻如热时焰。视诸法如化而不作证。须菩提。是菩萨摩诃萨是为阿惟越致相。　　复次须菩提。菩萨梦中见佛。与若干百千不可计数四辈之众围绕说法。从佛闻法即解中义。所作常不离法。所说不失法则。须菩提。当知是为阿惟越致相。　　复次须菩提。菩萨梦中见佛。如来踊在虚空。身有三十二相八十种好变化神通。为比丘僧说法变化。使人诣他佛土施作佛事。须菩提。是为阿惟越致相。　　复次须菩提。菩萨梦中。若见郡县兵起相杀。若有火灾若见虎狼师子毒虫诸恐畏之事忧悲苦恼。若见饥饿若见丧失父母兄弟亲友知识。梦见是已不恐不怖。于梦觉已便作念言。三界所有皆如梦耳。我当精进成阿惟三佛已。当为三界众生说法。须菩提。是为阿惟越致相。　　佛告须菩提。一切人尽当云何知是菩萨成阿耨多罗三耶三菩。须菩提。菩萨若见泥犁薜荔禽兽三恶趣中诸勤苦者。当发愿言。我当成阿惟三佛时。使我国中无有三恶趣。何以故。梦中所有及一切诸法。一法无有二。当知是为阿惟越致相。　　复次须菩提。菩萨梦中见泥犁中火烧汤煮。觉已念言。我于梦中所见形像及其灾变。若于梦中自见阿惟越致相便作誓言。如我所见。泥犁中火即当灭去。若火灭汤冷。当知是菩萨以受记莂。当成阿耨多罗三耶三菩。是为阿惟越致相。若是火焰烧一家至一家。烧一里至一里。或烧一家不烧一家。或烧一里不烧一里。中有为火所烧者。当知被烧家人断法所致。皆是断法余殃。从是以来断法余殃悉毕。是为罪灭福生。是为阿惟越致相。　　佛告须菩提。今我当说阿惟越致像貌相行。若有男子女人为鬼神所持。是菩萨便作是念。过去诸佛如来无所著等正觉审授我莂者。所作愿行清净无秽。不应堕罗汉辟支佛地。亦无罗汉辟支佛念。当成阿惟三佛者。亦不成亦不不成。假令诸十方现在诸如来无所著等正觉。无所不知无所不见无所不觉。诸佛知我必当成阿耨多罗三耶三菩者。是鬼神当去。若是鬼神不去者。当知是菩萨不从过去诸佛受其记莂。须菩提。若是菩萨为说经已。鬼神即为去。当知是菩萨以从诸如来无所著等正觉受记莂已。须菩提。以是像貌相行具足。是为阿惟越致相。　　复次须菩提。菩萨行六波罗蜜。离沤和拘舍罗。未行三十七品及三脱门。未逮菩萨位。未得菩萨三昧处。亦不从过去诸佛受莂。是菩萨往至是男子女人所复言。我审受莂当为阿耨多罗三耶三菩者。是鬼神当去。鬼神不为去。是菩萨故为说经法不止者。时魔波旬往至彼所。波旬念言。我当令鬼神去。所以者何。波旬有威神胜是鬼神。时彼波旬便敕鬼神令去。是菩萨不知波旬令鬼神去。喜言鬼神用我故去。便自贡高轻蔑余人。语他人言。我已从过去诸佛受莂已。其余人皆未受莂。用是贡高轻易人故离萨云然。不得如来无所著等正觉之智慧。用是贡高失沤和拘舍罗。便堕二地罗汉辟支佛地。用至诚誓故便起魔事。远离真知识堕魔罗网。何以故。不行六波罗蜜。不持沤和拘舍罗故。须菩提。当知是菩萨为自作魔事。　　佛告须菩提。菩萨未行六波罗蜜。未得沤和拘舍罗。未逮菩萨位。以魔事故波旬复来至菩萨所。作异被服语菩萨言。善男子如来已授卿莂。当为阿耨多罗三耶三菩。卿父母字某。卿兄弟妹姊字某。卿朋友知识亲族字某。卿七世父母字某。卿从某国某县某村落生。若见菩萨体行和顺。卿前世时亦复柔软。若见才朗。若见行沙门十二法。若见节言。波旬随形语菩萨言。卿前世时皆有是行。卿前世时亦行此十二法。彼菩萨闻魔语说先世事。复自观所作行倍复贡高轻于同学。魔重语言。过去如来已授卿莂。如卿所作功德不复转还。波旬或作比丘形像。或作父母。或作迦罗越形像而来言。卿必当成阿耨多罗三耶三菩。所以者何。卿尽有阿惟越致相行具足故。　　佛告须菩提。我所说阿惟越致像貌相行。彼菩萨获无是相。当知是菩萨为魔所使。以闻是名誉贡高自可。轻易同学形笑他人无所复录。用贡高故。是为魔事。　　复次须菩提。菩萨于魔因缘当学魔事。何以故。是菩萨不行六波罗蜜故。不知魔事如。不知五阴如。彼菩萨用不觉魔事。闻前比丘说其记莂。今复闻是记莂名字。意中欢喜便自念言。以是证像我今定当得阿耨多罗三耶三菩。益复贡高轻易他人呼无所知。是菩萨无有阿惟越致相。便远离般若波罗蜜沤和拘舍罗。失阿耨多罗三耶三菩智。远离真知识更得恶知识。当知是菩萨终不成就堕二道地。若后久远更诸勤苦生死极远。乃当复得真知识得闻般若波罗蜜。尔乃悔本所著受字。用是悔故乃得罗汉辟支佛。譬如比丘犯四事禁。现世不能得成四道。须菩提。是彼菩萨其罪重于四事之禁。用受名字著贡高故。置是罪事。其有犯是贡高受字受伪号者。其罪过于五逆。须菩提。若有名字受想著者。急当护魔觉微因缘。　　复次须菩提。波旬复往至菩萨所。赞叹远离说其功德。如卿所行佛所称誉。正当如是。须菩提。如我所说。菩萨远离之法不尔。若在山间树下独处寂无人中。未必是为远离之法。　　须菩提白佛言。何等为菩萨异远离。　　佛告须菩提。菩萨远离。寂于声闻辟支佛念。寂于山间树下独处念。须菩提。菩萨如是是为大远离之法。菩萨如是当昼夜行。是为菩萨寂然远离。若在人间随我寂教者。虽在城傍为与山泽等无有异。若受魔教便止远离。堕于罗汉辟支佛地。不应般若波罗蜜。不具足萨云然事。作是行念者。非是清净之法。杂糅罗汉辟支佛意。更反形笑轻易人间清净行者。人间行者亦不杂糅罗汉辟支佛意。反更轻易之。亦复轻易得禅惟无三昧者。轻易得神通者。菩萨无沤和拘舍罗者。虽在绝旷百俞旬外。亿千万岁禽兽飞鸟所不至处。鬼神盗贼所不至处。虽久在中。不知菩萨远离之法。会无所益。受波旬教行远离者。不乐我所教远离也。亦复不能具足远离之法。亦复不在远离法中。何以故。以去是远离法远故。适去是远离法远已。时魔波旬在虚空中叹言。善哉善哉。善男子。是为佛之所说。是真远离法。汝行是远离法。可疾得阿耨多罗三耶三菩。彼妄远离菩萨得是赞叹已。便欢喜贡高。轻易是真远离者。反诽谤言是为愦乎。谓为不净愦闹志乱。有不净者反呼为净。不应敬者更敬之。应所敬者更轻慢之。何以故。我为诸天及人非人所见劝助恭敬。我所行者真为是行。汝在城傍谁当来恭敬赞叹汝者。是人于城傍善男子善女人求菩萨道者。于前贡高言。诸天来语我当得道时日数。须菩提。当知是贡高菩萨辈如旃陀罗（旃陀罗者晋言主杀人狱卒）是辈之人在诸菩萨中为大瑕病。是为倚法像如菩萨。是为天上人中之大贼。亦复是沙门像法之中为大贼。复是善男子善女人之中大贼。如是辈人不当与共从事。亦不当与相见坐起语言饮食。何以故。是辈之人贡高顽佷故。若有菩萨不欲舍萨云然。不欲舍阿耨多罗三耶三菩者。庄事欲得求阿惟三佛者。欲救一切众生者。当远离是辈之人。不当与共从事自修其行。莫与往来常当有厌意。于世间不当受三界之乐。常当慈哀加于众生。当为是辈倒见之人起大悲意。当自念言。令我世世莫有是曹非法之事。若有是意疾令灭之。须菩提。当知是辈菩萨自起神通。　　复次须菩提。若有菩萨至诚庄事求阿耨多罗三耶三菩者。当与真知识从事。　　须菩提白佛言。何等为菩萨真知识。　　佛告须菩提。诸佛世尊是菩萨真知识。诸菩萨摩诃萨亦是菩萨真知识。诸弟子众亦是真知识。当知是为菩萨真知识。真知识者常为菩萨解说般若波罗蜜。分别其事。六波罗蜜三十七品佛十八法如真际法性。是为菩萨真知识也。六波罗蜜者是世多罗。六波罗蜜者是道。六波罗蜜者是大明。六波罗蜜者是为大炬。六波罗蜜者是大智光明。六波罗蜜者是护。六波罗蜜者是归。六波罗蜜者是父是母。六波罗蜜者是三十七品。六波罗蜜者是萨云然。六波罗蜜者除人诸习绪。何以故。须菩提。三十七品者是过去当来今现在十方诸佛之母。何以故。去来今诸如来无所著等正觉。皆从三十七品中出生故。是故须菩提。菩萨欲成阿耨多罗三耶三菩。净佛国土教化众生者。当以四事饶益摄众生。一者施。二者爱。三者利。四者同义。以是四恩事益于众生。须菩提。我观是义故说是事。三十七品者则是菩萨摩诃萨父母则为是舍。是则为护。是则为灯明。须菩提。菩萨不欲随他人教住者。欲断一切众生狐疑者。欲净佛国教化众生者。当学般若波罗蜜。何以故。般若波罗蜜者。广说菩萨之行。是诸菩萨所应当学者。　　须菩提白佛言。何等为般若波罗蜜相。　　佛言。般若波罗蜜如虚空相。亦非相亦不作相。　　须菩提言。世尊。颇有因缘可知般若波罗蜜相不。以相知诸法不。　　佛言如是。须菩提。欲知般若波罗蜜相。如诸法相。何以故。诸法寂故。诸法常净故。以是故须菩提。般若波罗蜜相。则诸法之相。以空寂故。　　须菩提白佛言。世尊。若诸法寂若诸法空。云何知诸法有著有断。空之寂亦不断亦不著。亦不成阿耨多罗三耶三菩。于空寂中。亦不有法。于空寂中亦不见得阿惟三佛者。世尊。我等云何当知是义。　　佛告须菩提。众生长夜著吾我行。　　须菩提言尔。世尊。众生长夜著吾我行。　　佛言。云何为知吾我空寂不。　　须菩提言尔。世尊。　　须菩提。知众生以吾我故久在生死不。　　须菩提言尔。世尊。以众生著吾我故。久在世间更受勤苦便知有著。须菩提。无吾无我无有受者。亦不久在世间。亦不久受勤苦。亦不著便不断。　　须菩提白佛言。世尊。菩萨作如是行者。不于五阴行。亦不于三十七品作行。亦不行四无碍慧。何以故。不见有法有可行者。亦不见法当可行者。菩萨如是行者。诸天世人无能动者。无能伏者。罗汉辟支佛无能及者。何以故。所住处无有能逮故。世尊行萨云然菩萨所住无有能及者。菩萨如是疾近萨云然。　　佛言。于须菩提意云何。阎浮提众生尽得人道已。皆为阿耨多罗三耶三菩。若有善男子善女人。供养承事尽其寿命。持是供养之福施为阿耨多罗三耶三菩。是善男子善女人其福宁多不。　　须菩提言。世尊。甚多甚多。　　佛言。不如是善男子善女人持般若波罗蜜教人具足为说解其中慧。意不远离应萨云然念。乃至三千大千国土众生皆得为人。若有善男子善女人。皆教使行十善地。立于四禅四等及四空定。又立于须陀洹斯陀含阿那含阿罗汉辟支佛阿耨多罗三耶三菩。持是功德施为阿耨多罗三耶三菩。是善男子善女人功德宁多不。　　须菩提言。世尊。甚多甚多。　　佛言。不如是善男子善女人持般若波罗蜜宣示他人具足为说解其中慧。意不远离萨云然念者。出于贤圣之表。何以故。除如来无所著等正觉。唯当有是菩萨摩诃萨。何以故。以是善男子善女人。行般若波罗蜜有大慈行故。行般若波罗蜜。见诸众生趣死地故便起大悲。以是行故便得大护不与想俱。便得大喜具足四等。须菩提。为菩萨大智之明。大智明者则六波罗蜜明是。是善男子善女人虽未得道。为一切众生作救。于阿耨多罗三耶三菩不动还。所受供养衣服饮食床卧医药一切珍宝。以行般若波罗蜜故。必报众生信施之福。疾近萨云然。须菩提。若不欲痴妄受人施者。若欲示众生之道径者。若欲解无所有者。若欲度脱牢狱中人者。若欲与一切众生眼者。身所行当应般若波罗蜜。有所语言。亦当应般若波罗蜜意。应般若波罗蜜者。他余之意亦不得其便。当作方便昼夜念般若波罗蜜莫有断绝。须菩提。譬如士夫曾得摩尼宝。后复得之大欢喜踊跃后复失之。失是宝已甚大愁忧。忆想是摩尼宝。坐起无忘不离须臾。自念我云何欻亡此大宝。　　佛告须菩提。菩萨离于萨云然念。亦如彼人失大珍宝。坐起不忘须臾之间。　　须菩提白佛言。云何世尊。一切诸念无有止处。皆空皆寂。云何菩萨不离萨云然念。亦不从离中。亦不从念中可得菩萨。亦不从萨云然中可得菩萨。　　佛告须菩提。若有菩萨知诸法自远离。法性常住。道法及如真际常住。非佛所作亦非罗汉辟支佛所可作。菩萨知是已终不复离般若波罗蜜。何以故。般若波罗蜜空寂故。亦不增亦不减。　　须菩提白佛言。世尊。若般若波罗蜜自空寂者。云何菩萨与般若波罗蜜等成阿惟三佛。　　佛言。菩萨亦不与般若波罗蜜等。亦不增亦不减。真际亦不增亦不减。法性亦不增不减。何以故。般若波罗蜜亦非一亦非二。若菩萨闻是不怖不难亦不恐畏。当知是菩萨已住于阿惟越致地。行般若波罗蜜。　　须菩提白佛言。云何世尊。念般若波罗蜜空。念般若波罗蜜无所有。为行般若波罗蜜耶。　　佛言不也。　　须菩提言。世尊。颇有离般若波罗蜜行般若波罗蜜者不。　　佛言不也。　　须菩提言。世尊。般若波罗蜜行般若波罗蜜不。　　佛言不也。　　须菩提言。世尊。空可行空不。　　佛言不也。　　须菩提言。世尊。五阴行般若波罗蜜不。　　佛言不也。　　须菩提言。世尊。六波罗蜜行般若波罗蜜不。　　佛言不也。　　须菩提言。世尊。乃至四无碍慧行般若波罗蜜不。　　佛言不也。　　须菩提言。世尊。五阴之空如及尔法法性四无碍慧空行般若波罗蜜不。　　佛言不也。　　须菩提言。世尊。是诸法不行般若波罗蜜耶。若不行是法。菩萨云何行般若波罗蜜。　　佛言。于须菩提意云何。颇见有法行般若波罗蜜者不。　　须菩提言。不见也世尊。　　颇见般若波罗蜜菩萨有可行者不。　　须菩提言。不见也世尊。　　于须菩提意云何。汝所不见法为可得不。　　不也世尊。　　佛言。不可得法为有生灭不。　　不也世尊。　　佛告须菩提。如菩萨无所从生法忍阿耨多罗三耶三菩莂。亦复如是。若菩萨学承。用如来四无所畏四无碍慧。习行是法。终不离阿耨多罗三耶三菩慧。萨云然慧。摩诃衍慧。何以故。菩萨摩诃萨得无所从生法忍。至成阿耨多罗三耶三菩。终不耗减。　　须菩提白佛言。世尊。从诸法无所生中。授诸菩萨阿耨多罗三耶三菩记莂耶。　　佛言不也。　　须菩提言。世尊。从所生法中授诸菩萨莂耶。　　佛言不也。　　须菩提言。亦不从无所从生法授菩萨莂。亦不从有所生中授菩萨莂。如是云何授诸菩萨阿耨多罗三耶三菩记莂。　　佛告须菩提。颇见法受阿耨多罗三耶三菩记莂者不。　　须菩提言。世尊。我亦不见法有授记莂者。我亦不见得阿耨多罗三耶三菩。亦不见当得者。亦不见已得者。　　佛言。如是如是。须菩提。菩萨摩诃萨于诸法无所得。菩萨亦不念言有阿惟三佛。亦不念言我当得阿惟三佛。何以故。菩萨行般若波罗蜜。于诸法无所分别。般若波罗蜜亦无所分别故。　　　　摩诃般若波罗蜜释提桓因品第六十三　　尔时释提桓因白佛言。世尊。般若波罗蜜者。甚深微妙难晓难了难解难知不可思议。以本净故。闻是深般若波罗蜜书持学者。为已具足从大功德来。想著之意为不复生。至阿耨多罗三耶三菩亦无想著。　　佛告释提桓因言。如是如是。拘翼。有行般若波罗蜜者。不从小功德来。拘翼。阎浮提满中众生。皆行十善四等四禅及四空定。不如是善男子善女人。书持般若波罗蜜。讽诵受学如其教住。至阿耨多罗三耶三菩不听余念。其福百倍千倍巨亿万倍。不可以譬喻为比。　　尔时有异比丘语释提桓因言。拘翼。是善男子善女人。守行奉持般若波罗蜜。转复教人者。其功德出彼阎浮提众生所作者上。　　释提桓因语是比丘言。善男子善女人。于般若波罗蜜中一发意。胜阎浮提所作十善四禅四等五通者上。何况奉行书持讽诵如中教者。皆过诸天阿须伦世间人上。是菩萨不独过诸天世间人。乃过须陀洹斯陀含阿那含阿罗汉辟支佛上。不但过是上。乃至菩萨行五波罗蜜。无般若波罗蜜沤和拘舍罗者上。菩萨如般若波罗蜜教住者。出诸天世人上。诸天世人皆不能及。如般若波罗蜜教住者。为不断萨云然种地住。终不离如来名号菩萨行。如是终不失道场。菩萨摩诃萨所行如是。为欲拔出众生沉没长流者。如是学者为学菩萨所学。不学声闻辟支佛学。菩萨如是学者。诸四天王当来至是菩萨所言。善男子善女人。勤学疾学成阿耨多罗三耶三菩。坐于道场时。过去诸如来无所著等正觉所持四钵。今在是间当奉不久。如是行般若波罗蜜者。诸释提桓因亦当复来劝助是善男子善女人。须焰天子将诸焰天子来下。兜率天子将诸兜率天子来下。诸尼摩罗天皆悉来下。诸波罗尼蜜天亦悉来下。乃至首陀会诸天皆悉来下。至是行深般若波罗蜜菩萨所。十方现在诸如来无所著等正觉。皆常念是善男子善女人。行般若波罗蜜者。行是深般若波罗蜜者。诸可世间所有厄难勤苦之事了无复有。须菩提。是为行般若波罗蜜者现世功德之报。一切世间皆有四病。一事动者身中诸根无不受痛。以受痛故意便受恼。是诸病恼不复著是菩萨身。用行深般若波罗蜜故。是为现世功德之报。　　尔时阿难意念。释提桓因自持辩才说以佛事说。释提桓因。知阿难意之所念语阿难言。我之所说皆是佛事。　　佛告阿难。释提桓因所可说者。皆是佛事因缘。若菩萨学习念般若波罗蜜时。三千大千国土中魔皆生狐疑。今是菩萨当为真际作证。取声闻辟支佛道耶。当成阿耨多罗三耶三菩阿惟三佛乎。阿难。若有菩萨不离般若波罗蜜时。魔复大愁毒。　　尔时魔复起大风。欲使是菩萨恐怖。有难起懈怠之意。欲使菩萨于萨云然念中起一乱意。　　阿难白佛言。世尊。魔为都卢娆乱诸菩萨耶。有不娆者。　　佛告阿难。有行乱者有不乱者。　　阿难白佛言。有娆者谁不娆者谁。　　佛言。菩萨从本闻般若波罗蜜时。意中不乐不解者。波旬便往娆乱。若闻说深般若波罗蜜时。意中狐疑言为审有是耶为无有耶。用是故波旬往娆。　　复次阿难。若有菩萨远离真知识。便不闻不知般若波罗蜜。不解其事意便不乐。是故波旬复往娆乱。　　复次阿难。若有菩萨远离般若波罗蜜反持非法。用是故魔得其便。　　复次阿难。菩萨失般若波罗蜜更叹非法。魔即欢喜念言。彼说非法之事。当有若干伴辈。当满我愿。复并使余人堕于二地罗汉辟支佛是也。　　复次阿难。若有菩萨闻说深般若波罗蜜时。便意念言。是深不能大深耶。作是念者。魔便念言。我今已得子便。　　复次阿难。若有菩萨向余人贡高言。我能行六波罗蜜汝不能行。是菩萨为魔所得便。阿难。时魔波旬大欢喜踊跃。　　复次阿难。若有菩萨自怙智慧。自怙种姓。自怙其善。自怙知识。便起贡高下于他人。亦无阿惟越致相行像貌。专自贡高轻贱他人。便语人言。汝亦不在菩萨种姓之中现。汝亦不在摩诃衍中。　　尔时波旬欢喜念言。今我境界宫殿不空。增益三恶趣我种姓不损。魔常伺是菩萨欲使说非法之事。欲使众人皆闻非法。亦当邪见增益劳垢。造颠倒行颠倒于法。身口意错贪著邪福。从是因缘增益三恶趣。魔之眷属宫殿益多。尔时波旬倍欢喜踊跃而自娱乐。　　复次阿难。若行菩萨道者。与声闻道家共争。魔时念言。是善男子离萨云然远不近大智。所以者何。斗争怨恚非萨云然道。是三恶之业。　　复次阿难。菩萨菩萨自还共争。波旬念言。两离佛远失萨云然。是二菩萨俱不得成阿耨多罗三耶三菩。所以者何。是善男子所造。是三恶业非萨云然。　　复次阿难未受莂者。与得记莂菩萨共争。兴起恶意。随其意起多少之数却若干劫。虽起争意如故不舍萨云然者。当却劫数若干径路。然后乃成阿耨多罗三耶三菩。　　阿难白佛言。世尊。乃当更尔所劫数。于其中间宁有除不。　　佛告阿难。我为三乘说法。随其意起多少之数。各尽其事无有中间减少之除。　　佛告阿难。若菩萨菩萨共争。若恚若骂怀恨不悔者。我不说有除。当更劫数勤行僧那。然后乃成。若有菩萨斗争恚已便自悔言。是利难得。我今当为一切下屈。今世后世当使众生皆共和解。我今云何恶声加人而念人恶。我终不敢复作是事。当如聋羊当自除过。成阿耨多罗三耶三菩度脱众生。云何起恚而自陷溺。不当起恨不当陷溺。尔时菩萨适起是意已。魔波旬不能得其便。　　复次阿难。行菩萨者不当与声闻家共止。若共止者不当与争。所以者何。当自念言。我不应得与是辈人起恚共争。我当成就阿耨多罗三耶三菩度诸苦厄。　　阿难白佛言。世尊。菩萨菩萨自共住止其法云何。　　佛告阿难。菩萨菩萨共止之法。相视当如世尊共止。所以者何。当作念言。是我真伴共乘一船。彼学我学是为同学。共行檀波罗蜜至萨云然。若彼意愦不顺萨云然者我所不应。若彼意定不离萨云然者我亦应尔。菩萨摩诃萨作是学者为共等学。　　　　摩诃般若波罗蜜问等学品第六十四　　须菩提白佛言。世尊。何等为菩萨摩诃萨之等所应学者。　　佛告须菩提。内空外空是菩萨摩诃萨之等。五阴自空。乃至于道道亦自空。须菩提。是空为是菩萨摩诃萨之等。于是等空成阿耨多罗三耶三菩。　　须菩提言。世尊。菩萨学消五阴为学萨云然。五阴不染为学萨云然。学灭五阴为学萨云然。不生五阴为学萨云然。乃至四无碍学为学萨云然。　　佛告须菩提。如所言。学消五阴为学萨云然。乃至学无所生为学萨云然。　　佛言。于须菩提意云何。五阴所有如乃至道如及世尊如。是诸如颇有减尽灭时不。　　须菩提言。不也世尊。　　佛言。菩萨如是学。为学如为学萨云然。如亦不尽亦不减亦不灭。如是学为学如为学萨云然。菩萨如是学为学六波罗蜜。为学三十七品。为学佛十八法。为学萨云然。　　佛告须菩提。菩萨作如是学为度诸学。表为第一学。如是学者诸天及魔不能坏败。作如是学疾近阿惟越致。如是学者为习尊业为习如来。如是学者为导御众生。如是学者为净佛土。为学大慈大悲。为学教化众生。须菩提。菩萨如是学者。为学三合十二法轮转度脱众生。如是学者为学不断佛种。如是学者为学开甘露法门。作如是学为学示无为法。须菩提。下劣之人不能学是。作是学者为欲拔一切众生生死之根。如是学者为不入三恶趣。不生边地。不生栴陀罗家。如是学者不复聋盲喑哑跛蹇。如是学者诸根具足终不缺减。无恶音声不犯十恶终不学邪。以自生活不为无反。复不与恶者俱。须菩提。如是学者不生长寿天。用沤和拘舍罗故。何等为沤和拘舍罗。般若波罗蜜所说沤和拘舍罗。四禅四等及四空定不随禅计。如是学者为净一切诸法之力。净罗汉辟支佛力。　　须菩提白佛言。世尊诸法之性皆自清净。云何菩萨欲净诸法。　　佛告须菩提。如是如是。菩萨已净性之本。学般若波罗蜜不厌不懈。是为学般若波罗蜜。是法非是凡夫愚人之所能学所能知见。菩萨为众生故行檀波罗蜜至萨云然。菩萨学如是为学十力。为学无所畏力。如是学者出过众生所为之表。须菩提。譬如地之所出出金银异宝少少处出耳。如是须菩提。少少人学般若波罗蜜。多有发声闻辟支佛意。少少人能行遮迦越罗福者。作粟散小王行者多。少少众生能入萨云然者。多有人入罗汉辟支佛道。须菩提。多所人求阿耨多罗三耶三菩意者。得成就者少少耳。多住罗汉辟支佛地。须菩提。多有人行菩萨道。学般若波罗蜜者。至阿惟越致地者。亦少少耳。用是故须菩提。若欲坚住在阿惟越致地者。当学深般若波罗蜜。　　复次须菩提。菩萨学般若波罗蜜时。嫉意不生犯戒意不生。恚意不生乱意不生。懈怠意不生愚痴意不生。三毒意不生疑意不生。五阴意不生乃至道意不生。何以故。须菩提。是菩萨行深般若波罗蜜时。不见法有所生者。于无生法亦无所得亦无所起。是故菩萨学持深般若波罗蜜。为悉总持诸波罗蜜。何以故。菩萨学深般若波罗蜜时。诸波罗蜜皆悉随从。譬如著吾我之人悉总持六十二见。是故菩萨学般若波罗蜜诸波罗蜜皆悉随从。譬如人欲死时。风先命去诸根悉灭。须菩提。菩萨行深般若波罗蜜时。诸波罗蜜皆悉入中。菩萨欲出过诸波罗蜜表者。当学深般若波罗蜜。学深般若波罗蜜者为学人中最尊上。须菩提。三千大千刹土其中众生宁为多不。　　须菩提言。世尊。一阎浮提众生尚多。况乃三千大千刹土所有众生。　　佛言。令此众生尽得入道。悉得阿耨多罗三耶三菩。若有菩萨一一供养衣被饮食众所当得尽其寿命其福宁多不。　　须菩提言。甚多甚多。　　佛言。不如是善男子善女人至意念般若波罗蜜也。何以故。是深般若波罗蜜者。是诸菩萨摩诃萨之大益。能使菩萨成阿耨多罗三耶三菩。须菩提。菩萨欲在众生之上。一切众生为无所归无所依怙。欲受其归。欲为作依怙者。欲为盲人作明导者。欲求作佛者。欲得佛境界者。欲作佛游步者。欲为佛师子音响者。欲撞击佛钟鼓者。欲放大蠡音者。欲为佛会讲说佛法义。决断众人诸狐疑者。悉欲得是者。当学深般若波罗蜜。菩萨行般若波罗蜜者。所有三界诸善之福德无事不得。　　须菩提言。世尊。菩萨宁复得罗汉辟支佛之福德耶。　　佛言。亦得罗汉辟支佛之福德。但不于中作证耳。以智慧观察罗汉辟支佛慧即得过。不于中住自上菩萨位。菩萨作如是学者去萨云然不远。疾成阿耨多罗三耶三菩。须菩提。菩萨如是学者为诸天阿须伦之福祐。如是行者过诸罗汉辟支佛上。疾近萨云然。须菩提。如是学者不久行般若波罗蜜。不离般若波罗蜜。菩萨如是行深般若波罗蜜。当知是为不耗减法。不远萨云然疾近三乘慧。菩萨若复反作念言。彼此般若波罗蜜便不逮萨云然。作是念者为不行般若波罗蜜。若复此彼深般若波罗蜜。不知般若波罗蜜。亦不见般若波罗蜜。亦不知般若波罗蜜为谁。亦不知谁当于般若波罗蜜中得阿耨多罗三耶三菩。若复作是念。般若波罗蜜亦非彼亦非此亦无从中出者。法性常住如真际有佛无佛法性常住。菩萨摩诃萨作是学者。为学般若波罗蜜。　　　　放光般若经卷第十四          
