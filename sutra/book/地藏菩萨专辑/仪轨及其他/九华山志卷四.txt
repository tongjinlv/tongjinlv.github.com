　　　　九华山志卷四（内摄二门：一、高僧门第四。二、灵应门第五。）　　　　高僧门第四（居士附）　　坐如来堂，具正法眼。唯比丘僧，会皆上善。自缉麻衣，同餐土墡。罗汉从游，观音俯眄。守约道隆，光韬德显。遗范千秋，勿忘数典。志高僧　　　　唐唐胜瑜　　地藏上座弟子。建台殿，设佛像，立朱台，挂蒲牢，开溪涧，为稻田，及放生池，佐地藏开山。见化城寺费冠卿记。唐道明　　闵公让和之子。让和舍地供地藏造寺，其子即从地藏出家，为道明和尚。见百丈清规证义及神僧传。　　﹝按道明和尚，为地藏菩萨弟子，见神僧传。且云：闵公每斋僧百人，虚一座，以待地藏。费冠卿记，及宋高僧传，均载新罗国人，渡海相寻，其徒实众。宋传更云：地藏以食不给，发青白土供众。其众请法以资神，不以食而养命，南方号为枯槁众，莫不宗仰。据此，则地藏未造寺时，九华山已有百僧。既造寺后，弟子众多，且能为法忘身，为世尊仰。而费记只载胜瑜一名，九华山志仍之，无别记载。即道明和尚，亦未补入。可见九华僧传遗漏实多也。﹞唐智英　　与隐士王季文交善。季文临终，舍所居宅为寺，请英主之，即今之无相寺。唐冷然　　与费冠卿为友，有诗。唐神颖　　居九华龙池庵，有和王季文诗。唐齐己　　姓胡，名得生，与郑谷相友善，有诗。　　﹝按宋高僧传，为益阳人，幼出家于大沩山寺，习律仪。后参德山，大发解悟。如是药山、鹿门、护国，凡百禅林，莫不参请，视名利若浮云矣。于石霜法会，请知僧务。时高季昌，自为荆州留后，割据一方，礼己，命作僧正，非所愿也。故有未曾将一字，容易谒诸侯，之句。与华山隐士郑谷，时相酬唱。破衲拥身，枲麻缠滕，栖约自安，自号南岳沙门。﹞唐应物　　大中时，居九华。尝作九华山记，与罗邺唱和，有诗。唐道济　　居安禅峰福安院。唐超永　　号无际禅师，致藏法嗣也。唐卓庵　　唐末高僧，居观音岩，感观世音菩萨现相。唐净藏　　新罗僧，建双峰庵。唐卧龙和尚　　俗姓李，官常侍，落魄不遂。天祐中，泛舟，见九华，慕其胜，筑室于南阳里居之，名之卧龙庵。落发著僧衣，号卧龙和尚。　　　　五代五代伏虎禅师　　失其名，杨吴时僧，能伏猛虎。南唐后人，入九华，建道场于拾宝岩，即今之圆寂寺也。　　　　宋宋圆证　　南唐保大中，禅宴卧云庵。至宋景祐中，手疏，命九华诗社僧清宿居之，越三日而化。（宿，一作昼。）宋善修　　乾道三年，年八十六，住龟山崇寿寺。周益公游山见之，赠以诗云：老僧九十视耽耽，二十年来不下山。我得九华充法供，亦能禁足老山间。宋寒碧　　自竟陵入九华，能诗。有游九华数章，今不传。（不知是否宋人，见旧志，未详时代，无从稽考。）宋清宿　　景祐中，主九华诗社，继圆证住卧云庵。宋了机　　宣和中，尝于最胜亭植茶。宋希坦　　号率庵，宋末居九华净信寺，有九华诗集。宋玉田　　建隆中，创龙门寺于曹山。相传有寂祖、云译、宏济、惟政、广宗，及元有真观、智津、如理，皆其后高僧。　　﹝按池州府志，云译，宋兴国中，尝创资善庵于百丈潭西。广宗，号冠传禅师，曾住化城寺。真观，号无象禅师，元至治元年，随济宗禅师来九华，住化城寺。见九华纪胜。﹞　　　　明明遍周　　字天庵，洪武戊申，住化城寺。明通杲　　字日初，池州人，继遍周住化城寺。明昭莲　　明初人，创建天台寺。（即今之地藏禅林。）见清光绪周志，天台峰图记。明宗琳　　号玉涧，泾县人，洪武十六年，住持化城。二十四年，重建殿宇、廊庑、禅堂、斋僧、养老、学事、净业诸堂，并土库方丈，九华复兴。见九华纪胜卷七。明法鉴　　字无碍，初住金陵灵谷寺。宣德二年，住化城寺，重建殿宇。化城东文殊庵西，有法鉴塔。明福庆　　号云岩，永乐时，居南京灵谷寺。因师年老，还山，住持化城。宣德十年，重建大雄宝殿、藏经、祖师、金刚、天王、伽蓝等殿。并如来、大士、罗汉、诸天等圣像。见工部尚书周忱记。寂后，厝寺后西塔院。明道泰　　字岳宗，成都萧氏子。初祝发时，师事南京天界寺天童禅师。正统六年，住化城寺。十一年，奉敕授北京万寿寺戒坛宗师。景泰七年，以年老乞归九华，寻卒，葬寺后东塔院。天顺元年，朝廷遣官赐祭，有谕旨，载艺文门。明量远　　字遍空。万历三十一年化城寺灾，量赴京奏闻，奉皇太后赐金重建，兼修塔院。三十四年，敕封护国肉身宝殿，及大藏金塔，并赐量远紫衣。明佛智　　号大圆，住化城寺东寮。年八十余，召徒众告别，沐浴更衣，入龛端坐而逝。越七日，颜色如生。舁往宝峰庵后入塔，过龙女泉侧，三昧火发，须臾尸化。见者莫不叹惋。明普通　　万历时人，修创东岩佛殿。见吴给谏文梓记。明慧庵　　万历时人。邹南皋为作像赞序曰：予游九华索高僧，而得慧庵，盖数见而相欢焉。阳明祠圮，庵忧见形色。今祠宇重新，祀典大备，庵默翊之力居多。夫庵所学者佛，所慕者儒。其见儒与佛无异耶，亦有见分儒分佛为堕名相耶。求予为祠记，援笔付之，慧庵归矣。偶有绘其像者，敬为之赞。纪胜载，见九华散录。明真谛　　号文石，四川眉州僧。万历间来九华，趺坐翠微堤，遇两士人舟过。一人问曰：老僧何处至？应曰：九子水云乡。一人曰：安得乘闲坐？应曰：暂借柳阴凉。闻者大嗟异，延居湖心寺。万历末，复入九华，召弟子至，作偈而化。见纪胜卷二十一。明性莲　　字无垢，姓王氏，太平仙源人。生而不群，幼时喜为佛事。其时诸外道群聚，宣扬其说，莲每往观听。一日谓众曰：此梦语也，其如生死何，因决志出俗。年二十二，遂散家财、弃妻子，之金陵摄山栖霞寺，从素庵节剃染。受具，依栖讲席，习诸经论义。置卷叹曰：吾为生死大事出家，此岂能了大事乎。复弃去，得故乡之牛头山，诛茆以休，刀耕火种，专以己躬下事为念，久之，未有所入。又弃去，至清河，谒法堂，授以念佛三昧，乃深信入。寻参遍融于都下，一见器之，因留入室。久之，妙峰开法于芦芽，莲特往见，多所陶冶。复归故乡之大山，四方缁白，闻风而至。叹曰：吾出家儿，岂为滴水波流把茆，遮障此生平乎。复弃去，历尽名山，遍参知识，多方行脚，备尝辛苦，如是者七年。　　偶冬日涉河，冰裂作声，堕水，寒彻，忽然有省。生平之疑，泮然自释。即归，卓锡于池阳之杉山，十方衲子，日益麇集，遂开梵刹，以接待为事。至者无他技，但精粥饭茶汤而已，了无禅道佛法。观者谛信不疑。九华道场，迎为丛林主。莲治己精苦，忘身为众。凡化恶性，必委曲周旋，俟其大信而后已。行之二十年，远近倾心，凡有所须，应时如响。足迹所至，一食一宿之地，皆为道场。若池阳之杉山，九华之金刚峰，观音山之金堂，大山之草庵，连岭之静室，金陵之华山。余若秦头峰、婆娑垄、岑峰洞、白沙山、吉祥、诸天，随地各建兰若数十所，以修隐静者居之，咸有其徒主其业。　　丙申仲春，应众请，来皖山。不数月，百废俱举，三祖道场，灿然复盛，遐迩风动。乃复归九华。越明年，皖山四众固请重莅。莲首肯曰：去即去矣，尚须三日。明日偶过九龙，访一庵主，四顾欣然，乃谓众曰：吾至此山，大事毕矣。众不喻其意。二日，示微疾，竟终于此，塔于兰若之右。时万历丁酉九月三日也。年五十有四，腊二十有五。见憨山大师梦游集。明地藏洞异僧　　宏治十四年，王阳明初游九华，闻地藏洞有异僧，坐卧松毛，不火食，历岩险访之。正熟睡，先生坐抚其足。有顷，醒，惊曰：路险何得至此？因论最上乘，曰：周濂溪，程明道，是儒家两个好秀才。后正德中，阳明再至，僧已他适。故先生游化城诗，有会心人远之叹。明周金　　正德间，太平山僧也。游少林寺，还居九华东岩，值王阳明复游九华，金访之，相与谈心，甚契。阳明书偈曰：不向少林面壁，却来九华看山。锡杖打翻龙虎，只履蹋破巉岩。这个泼皮和尚，如何容在世间。呵呵，会得时，与你一棒，会不得，且放在黑漆桶里偷闲。后书正德庚辰，三月八日，阳明山人王守仁到。此偈刻于宴坐岩悬石倒覆处。更有赠周金和尚诗，见艺文。至嘉靖戊子，金仍还太平山。一日召寺僧说偈曰：千圣本不差，弥陀是释迦。问我还乡路，日午坐牛车。语讫跏趺而逝。　　﹝齐山磨崖辨曰：马公郡志，以阳明先生年谱，庚辰正月入九华，二月已有观兵九江之作，疑其三月不应尚留九华。兹据寄隐岩磨崖，清明在齐山，是岁清明乃三月九日，则三月八日在东岩，有足证也。年谱云云，殆二月有观兵之命，至三月初旬方自九华过齐山而去耳。﹞明实庵　　为长生庵僧。明宏治间，王阳明来游，实庵与语，有契。阳明题赠曰：从来不见光闪闪气象，也不知圆陀陀模样。翠竹黄花，说什么蓬莱方丈。看那九华山地藏王，好儿孙，又生个实庵和尚。噫！那些妙处，丹青莫状。明海玉　　字无瑕，顺天宛平人。历游五台，四至峨眉。明万历间，来栖九华东岩东角摩空岭上之摘星亭。禅栖日久，寿百余龄，自知时至，拈偈而逝。授命于徒，三年启缸，可复相见。至天启丙寅正月，其徒率众，如期发视，见其颜色如生。檀众闻风踵至，遂为装金供养。廷枢何使君，为捐资建塔。崇祯三年，敕封应身菩萨，塔曰莲华宝藏。玉生正德八年癸酉，寂于天启三年癸亥，已百十一岁，故俗称其所居曰百岁庵。传徒慧广、惠元，皆精持戒律。见钱桂森记。（百岁庵，又名百岁宫，即今之护国万年禅寺。）明照圆　　号印如，万历间，居觐云庵，苦行僧也。尝置一桶贮米斗许，未尝乏竭。余则转以济人。垒石为台塔，植木栽花，无根辄茂。初不知文字，晚年开悟，于六书之学，时有妙解，谓与禅理相发明。后无病坐化。明利鈇（清光绪志，作鈇。明崇祯志，失载。九华纪胜，误作铁。指南，更误作铁。）　　号龙庵，祁门黄氏子。礼九华广达师祝发。辞历诸方。年九十四岁，天启二年，拈偈云：归来悬崖空撒手，溪山处处是莲宫。跏趺而逝，异香满室。其所住之水陆殿，因其号，而易名曰龙庵。明宗印　　字玺田，嘉靖间，居天台，率七日一食。山中虽风雪，必夜巡晓返以为常。寿百十余岁。崇祯五年壬申，一日自架柴数束，坐其中，火之，时有紫云罨霭其上。火之地，有异香，经旬不散。见九华散录。　　考异曰：僧宗印，字玺田，常居宝筏庵，人呼玺田庵。后以音讹，竟呼为西天庵。明智仁　　号古迂，松江诸生。出家为莲池弟子，通释典。晚至九华，住曹山，及刘村，著有雪华集。　　　　清清古涧　　四川峨眉人。出家后，住燕京三教庵。久之，乃遍访名山，从普陀来九华，住莲华洞数十年。万历间，蜀杨伸恤刑江南，访得之，称其通慧，归依者日众，遂成丛林。一字不立，以棒喝接引禅徒。立法规，不募化，躬率众锄垦种植，易衣食以供僧，有余，尽散去。顺治辛卯春，三月，召徒告别，走入木龛，趺坐而逝。见九华散录。清智旭　　字蕅益，俗姓钟，名际明，又名声，字振之，苏州木渎人。父岐仲，持白衣大悲咒十年，以祈子。母金氏，梦大士抱儿授之，而生。七岁持长斋。十二岁就外傅读书，以圣学自任，作辟佛论数十篇，复进酒肉。十七岁，阅莲池大师自知录叙，及竹窗随笔，取论焚之。二十岁，诠论语，至天下归仁，不能下笔，废寝食三昼夜，有省。其年冬丧父，读地藏本愿经，发出世心，遂日诵佛名，尽焚所为文。居三年，听一法师讲首楞严经，至空生大觉中，忽疑何故有此大觉，致为空界张本，闷绝无措。以昏散颇重，功夫不能相续。遂于佛像前发四十八愿，决意出家。明年，为天启二年，梦礼憨山大师，涕泣言：自恨缘悭，相见太晚。憨山云：此是苦果，应知苦因。语未竟，遽请曰：弟子志求上乘，不愿闻四谛法。憨山云：且喜居士有向上志。时憨山在曹溪，不能往从，乃从憨山之徒雪岭剃度，命名智旭。寻往云栖，听古德法师讲唯识论，疑与首楞严宗旨不合，请问。古师云：性相二宗，不许和会。心怪之，曰：佛法岂有二耶？遂入径山参禅。明年夏，逼拶功极，身心世界，忽然消殒，从此性相二宗一时透彻。又明年，受比丘菩萨戒，遍阅律藏。又二年，母病笃，刲肱肉和药以进，不能救，葬毕，掩关于吴江。疾甚，始一意求生净土。疾少闲，结坛持往生净土禅咒七日。说偈曰：稽首无量寿，拔业障根本。观世音势至，海众菩萨僧。我迷本智光，妄堕轮回苦。旷劫不暂停，无救无归趣。劣得此人身，仍遭劫浊乱。虽获预僧伦，末入法流水。目击法轮坏，欲挽力未能。良由无始世，不植胜善根。今以决定心，求生极乐土。乘我本誓船，广度沉沦众。我若不往生，不能满所愿。是故于娑婆，毕定应舍离。犹如被溺人，先求疾到岸。乃以方便力，悉拯瀑流人。我以至诚心，深心回向心。然臂香三炷，结一七净坛。专持往生咒，唯除食睡时。以此功德力，求决生安养。我若退初心，不向西方者，宁即堕泥犁，令疾生改悔。誓不恋人天，及以无为处。仰愿大威神，力无畏不共。三宝无边德，加被智旭等。折伏使不退，摄受令增长。居二年。出关，度南海，觐洛伽山，还住龙居。见律学多伪，遂以弘律自任。既述毗尼集要，寻拟注梵网，拈阄佛前，以决所宗，频拈得天台宗，于是究心台部。三十八岁，住九华之华严庵。（即回香阁）次年，述梵网合注。又律解虽精，然每自谓躬行多玷，不敢为人作范。乃于安居日，然身香十炷，设阄佛前，问：堪作和尚否？乃至当退居菩萨沙弥优婆塞否？得菩萨沙弥阄，遂终身不为人授戒。其后，历温陵、漳州、石城、晟溪、长水、新安，而归于灵峰。生平著撰，合四十余种。其大者，有首楞严玄义文句、法华会义、楞伽义疏、唯识心要。而弥陀要解、提持净土，尤以简切胜。时诸方禅者，多目净土为权教，遇念佛人，必令参究谁字。旭，独谓持名一法，即是圆顿心宗。有卓左车者，尝设问言：如何是念佛门中向上一路？如何得离四句绝百非？如何是念佛人最后极则？如何是淆伪处脑后一锤？冀和尚将向来自性弥陀，唯心净土等语，撇向一边，亲见如来境界，快说一番，震动大千世界。旭答云：向上一著，非禅非净，即禅即净。才言参究，已是曲为下根。果大丈夫，自应谛信是心作佛，是心是佛。设一念与佛有隔，不名念佛三昧。若念念与佛无闲，何劳更问阿谁？净土极则事，无念外之佛为念所念，无佛外之念能念于佛。正下手时，便不落四句百非，通身拶入。但见阿弥陀佛一毛孔光，即见十方无量诸佛，但生西方极乐一佛国土，即生十方诸佛净土，此是向上一路。若舍现前弥陀，别言自性弥陀，舍西方净土，别言唯心净土，此是淆伪公案。经云：三贤十圣住果报，唯佛一人居净土，此是脑后一锤。但能深信此门，依信起愿，依愿起行，则念念流出无量如来，遍坐十方微尘国土，转大法轮，照古照今，非为分外，何止震动大千世界。顺治十一年冬，有疾，遗命，阇维后，屑骨和粉，分施水陆禽鱼，普结法喜，同生西方。集僧十五人，结净社，以三年为期。日三时诵佛名，回向净土。二时止静，研究诸大乘经。明年正月二十一日晨起，病良已。午刻趺坐绳床，向西举手而逝。年五十七，法腊三十四。尝自题其像曰：单提极则正令，不堕今时窠窟。假饶黄檗云门，未免遭吾一掴。且问向上一句，毕究是个什么。合掌称云：南无阿弥陀佛。又曰：生平过失深重，犹幸颇知内讼。浑身瑕玷如芒，犹幸不敢覆藏。藉此惭愧种子，方堪送想乐邦。以兹真语实语，兼欲寄诫诸方。不必学他口中澜翻五宗八教，且先学他一点朴朴实实心肠。寂后三年，如法阇维，启龛，发长覆耳，面如生，牙齿不坏。门人不忍从遗命，收灵骨，塔于灵峰之大殿右。　　﹝附九华地藏塔前愿文：稽首慈悲大愿王，本源心地如来藏。善安慰说真救世，现声闻相护法者。愿承本誓度众生，鉴我微忱垂加护。智旭夙造深殃，丁兹末世。虽受戒品，轻犯多端。虽习禅思，粗惑不断。读诵大乘，仅开义解。称念名号，未入三摩。外睹魔党纵横，痛心疾首。内见烦恼纷动，愧地惭天。复由恶业，备受病苦。痛娑婆之弊恶，叹沉溺之无端。由是扶病入山，求哀大士。矢菩提于永劫，付身命于浮云。臂香六炷，三炷供忉利胜会，化身无数，大集胜会，现声闻相，六根聚会，善巧说法，地藏菩萨摩诃萨。一炷悔三业重失，生来杀业淫机，谤三宝罪，口过恶念，乃至旧岁染疾后，种种不尽如法，如是等，愿尽消除。一炷为求四愿，律仪清净，断惑证真，长康无病，广作福事。一炷为决疑网。若先礼忏，求净律仪。若先习禅，断除烦惑。若先阅藏，以开慧解。若先立行，以广福缘。唯愿救世真士，大智开士，一切知见者，于诸众生得不忘念者，必垂哀鉴，开我迷云。我复于大慈悲父前，沥血铭心，作如是愿。如一众生未成佛，终不先自取泥洹。傥夙因缘牵入恶道，愿菩萨弘慈，常觉悟我，使我念念忆菩提心，令菩提心，相续不断。若夙障稍轻，愿大士威神，令我早成念佛三昧，决定得生阿弥陀佛世界。乘本愿力，无边刹海，化度有情。尽未来际，无有疲厌。﹞清诵林　　明末进士，因明亡而出家，住通慧庵。自食其力，不事募化。博学能诗，时与吴七云尚书唱和。晚年退居东岩竹林静室，砥砺清修。吴亦读书东岩天籁轩，时与之游，并书应如是观四字持赠。清应辉　　号忍草，出家九子阁，闻蕅益大师说法有得。大师尝诲之云：身病易治，心病难遣。古人云：克己须从性偏难克处克将去。慈云大师亦云：行人各有无始恶习，速求舍离，当自观察，何习偏重，诃弃调停，取令平复，勿使行法唐丧其功。夫恶习岂唯杀盗淫妄而已。二六时中，四威仪内，苟可动人念头者，最能折福损寿也。辉自后随侍诸方，虔修净土。清默安　　明末清初时，住天台峰。潘耒登天台峰，赠以诗，见梵刹门，地藏禅林。清空生　　清初，住大夏庵，建大悲阁。见山足大悲阁引。清宗衍　　清初人，玉林国师之徒。新上禅堂之殿宇，及易景德堂之名为上禅堂。清杜多　　号尘尘子。康熙庚子，行脚至天台峰，结茅居焉，命名活埋庵，即今之地藏禅林。多能诗工书，年七十，终日兀坐蒲团，严冬著单衣。圆寂后六年，其形趺坐不仆，皮肉如生。清慈印　　住佛陀里。康熙四十二年，主化城寺，谈经觉众，入定斋心。晚岁闭户潜修，郡守喻公，颜其居曰华峰深处。及道咸间，其裔徒明皓，持戒参禅，克承先志。清力堂　　住龙庵，以清高悟禅理，以澹泊入息机。禅定之余，亦涉经史，与文人唱和。清敬简　　号佛萌，住通慧庵，工诗。清兴斧　　号山足，嗣药地无可和尚。初住浮山。郡守喻公请师说法，开戒九华。有大夏庵募建大悲阁引，载檀施门。清洞庵（亦作洞安）　　住伏虎洞二十余年，默坐石窟，以虎为卫。康熙丁未，玉林国师至九华进香，嘱庵募地建丛林。吴尔俊居士献山，有松顶降甘露之瑞，因名甘露寺，开建殿堂。郡守喻公成龙，闻其苦行，深加敬礼。两请登堂说戒，一时释子，顿易旧习。庵以斋粥接待云水，十余年如一日。行年八十，而倡率提持，了无倦色。清传灯　优昙　　俱乾隆时，甘露寺住持。推广殿宇，尤畅宗风。传灯，又中兴祇园庵。　　﹝按喻公甘露禅林记载，玉林嘱建丛林时，洞庵住伏虎洞，已二十余年。则其时，至少亦在四十余岁。若照本传十余年如一日，行年八十之文义，则初建丛林时，当有六十余岁矣。再考李端遇甘露庵记，玉林至九华，在康熙丁未，即康熙六年，计至康熙之末，为五十五年，洞庵必早已圆寂。而传灯，则李端遇记，及九华纪胜，新高僧传等，皆称为乾隆时人。则传灯决非洞庵，而为其裔徒，无疑。故李端遇记，明明为两人。乃九华纪胜，误写李志甘露庵，为康熙丁未僧传灯建。周山门漫不加考，更误洞庵名传灯，且谓喻使君矜其苦行，为作碑记。新高僧传，又仍其谬，谓甘露庵，为乾隆时传灯建，亦载喻公作记事。不知喻公守池州时，在康熙二十年，暨二十三年。至乾隆改元，已隔五十余年，安得为传灯作记。周志自矜考据，不知该传已一误再误也。﹞清明雪　　号瑞白，桐城枞阳杨氏子。出家九华发光地，即今聚龙庵是也。参澄公，闻钟声大悟，为洞宗第二十八世。清道守　　凤阳人，出家九华山。三十年，遍历丛林，瓶钵萧然，恬淡自得。后住嘉兴钟埭镇古刹，杜门念佛者四载。嘉靖二十三年春，忽扁舟入城，遍劝檀越，专心念佛，意极恳切。次日，相契数人往候，见寮门未启，排闼视之，已趺坐化去矣。见圣贤录。清大宁　　号石潮。初入九华，受具于化城。后参天界，嗣浪杖人，住西江福山，修建道场。有重游九华诗。清隆山　　建平朱氏子。居伏虎洞，苦志清修二十余载，远近咸称有道。后中兴祇园寺。道光二十一年，六十六岁，自知时至，嘱徒众当严持戒律，毋负余志，即端坐而逝。尚留肉身，装金供寺。咸丰乱时，全寺被毁，唯其肉身独存云。清慈云　　住通慧庵，坚持戒律，咸丰乱时，众僧星散，唯云，与源恺，志远，在山奉香火，贼不能害。清宝悟　　嘉兴人，出家百岁宫。具足后，专心毗尼，严持头陀行，兼修定慧。参金山、天宁、高旻、崇福诸宗师，皆获印可。　　咸丰时，为金山首座，领众行道，演唱要妙，被所熏发者，不可胜计。　　同治十年，退处宜兴铜官山，专事禅观，不涉外缘。生平耿介自持，不蓄徒众，有归依者，婉辞谢之。至于远来请益，则循循善诲，至老不倦。　　同治末，大定主金山，迎悟至寺，振播宗风，衲子闻而至，室不能容。时年逾七十，不倦津梁，每对众说，必爇香为度。一日开示方罢，向众礼退，偃息片刻，即便坐化。时光绪元年二月六日也。　　留偈甚多，举其略云：春华锦绣翠玲珑，雪岭高撑映碧空。相晤灵山重一别，归来犹住九华峰。六根应用去无踪，一念灵明万法通。八面玲珑空皎洁，觉来何处不相逢。密密无踪切要亲，识神停处冷冰冰。孤明彻了无分别，才有纤毫即是尘。清风明月遍恒沙，七宝山河共一家。五蕴皆空能照见，分明同是镜中花。青山叠翠数重重，绿竹黄花鸟语风。眼前尽是西来意，点头自肯道无穷。净觉圆明最上乘，何须向外苦追寻。虚空不受纤尘染，明镜无私彻底清。烟云老鹤散天花，洞里宗风古寺家。般若光中谈秘密，相邀同吃赵州茶。时江南有宝初、宝月、宝印，与悟齐名，皆以向上接人，为一时宗匠，号为四宝。同时，楚北有四明，曰朗明、永明、月明、妙明，皆弘演化道，辉映南北。咸同间，佛法衰而复振，赖此数子。清开泰　　同治初，复兴上禅堂。清法源　　同治间，中兴甘露寺。见李端遇记。清宝身　　光绪五年，住持百岁宫。入燕都请清刻藏经，回寺供养。见钱桂森记。清大航　　光绪时，住持甘露寺。入燕都请清刻藏经，供养寺中。见李端遇记。清大根　　光绪时，中兴祇园寺。见汪宗沂记。清圣传　　字玉忠，安徽桐城王氏子。　　生而岐嶷不群，儿时喜效僧侣作佛事。甫六岁，父知其为法器，送本邑安定寺，依性源和尚出家，俾得遂其夙愿。体魁梧，性柔和，人多喜见。幼时习经史，善诗文，士夫多乐与之游。　　年十九，忽感叹曰：人生过隙驹耳，徒斤斤于无谓之糟粕，其如生死大事何？即发大心，求受净戒。寻游青阳九华山，六时精勤，研究诸大乘经。历四载，而诸经大旨，已略会通。时甘露寺虚席，众请住持。阅一载，自念见闻寡陋，须遍谒名山，参诸知识，求了己躬大事。乃由普陀，过天潼，皈依长老一见奇之，命充首职。　　继复返九华，见山麓林壑幽邃，有唐代王季文舍宅改建之无相寺，沦为棘榛，惄焉伤之，遂即其址诛茅以居。六年苦行，乃成巨刹，僧众云集。开坛传戒，三度弟子四百余人。　　一日至大通镇，见往来衲子无息肩所，溯古有大士阁，颓废虽久，旧址尚存。又复结茅而居，以接待往来行脚之云水。时有姚明盛居士，与传同乡，慕名问道，感沾法益，乃舍钜资以提倡。遐迩闻风乐助，不一载而殿宇重新，遂成丛林，额曰普济寺，又称大九华山头天门。（因与无相寺，均为传一手中兴，又为舟行朝山者必经之要地，故作此称。本拟与低岭庵同列于梵刹门。因低岭较近已入山，此则隔水在山外，故致一登一不登。）传念教纲灭裂，禅道晦冥，佛设三学，戒为根基。戒根不固，定慧何依。又复开坛传戒，宏宣律学，以期四众有所秉承，不忘佛嘱以戒为师之义。圆满日，示众曰：吾随幻缘而转，恒以生死未了为念。今衰老，不久人世。佛法以究心实行为要，徒弄唇吻，无济于事，汝辈当自勉之。居无何，示微恙，危坐三日，寂然而逝。时光绪己丑腊月二十三日。世寿六十一，僧腊四十二。为无相中兴，普济开山，二寺应永祀之为祖焉。清清镛　　光绪间，修上禅堂万佛楼。清普清　　光绪时，修天台护国庵。见周山门天台峰图记。清松泉　　光绪时，修天台德云庵。见周山门天台峰图记。清道禅　福兴　　皆为光绪时人，同修真如、招隐二庵。均见周山门天台峰图记。清心静　　字无住，自铜陵狮子山退院来游九华，居东岩。精内典，工诗。有诸生问持斋，曰：儒者不食言，为持斋。问：何为护法？曰：惩不法僧，为护法。清续修　　直隶宛平人，九华天台山拜经台住持。曾往南京募化，时值大旱，当地士绅请祈祷雨泽，果得甘霖。晚年专事念佛，独居山洞。严冬雪积数尺，路绝人迹。修在洞中，无可为炊。忽见山果角黍累累，因得食焉。时有蟒蛇来洞，相处泰然。一时哄传，云修为红胡罗汉。有蟒蛇围腰，猿猴献果之说。清名宦彭玉麟，亲拜访焉。清心彻　开传　　心彻，贵池人，俗姓陈，生性不嗜荤腥。且孤苦无依，乃祝发于九华阴骘堂。开传，本泾川茂林名家子，忿受屈莫伸，见行脚僧受辱恬然，心慕之，遂入九华百岁宫为僧。一见心彻，如平生欢。九华化城诸寺，香火之盛甲天下。二人因相约，不住各丛林及寮房，而翦棘结茅以居，即今之沙弥庵也。其地山高径险，非特祈福者不到，即游山者亦罕至。二人闭户潜修，除建石梁以免病涉，修道路以利行人外，人莫窥其踪迹。彻寿七十有九，传寿八十有四，皆无病坐化。有老猿为守火司阍，二师寂后，猿亦随之而去。清常恩　　字朗德，龙舒胡氏子。为甘露寺都监，数十年，赤足芒鞋。慈悲忍辱，苦行过人。久之，心地开通，与人谈吐，语出常情，人多不测。寿九十一，皓首童颜。于光绪末年，十月望，预知时至。乃自香汤沐浴，搭衣礼佛辞行，旋即端坐蒲团，安详而逝。全身装金供寺中。清法龙　　俗姓方，为天台翠云庵住持。静坐习禅，数十年不懈。寿至九十有六，宣统元年示寂，全身装金供庵中。　　　　民国民国定慧　　蜀蓬溪人。戒行清苦，自募建东岩功成之后，即退居县城水府庙。于民国十二年示寂，全身装金供本庙中。民国果建　　字法幢，安徽桐城严氏子。生值咸丰干戈之乱。五岁母亡，七岁父没。零丁孤苦，流离四方，遂为农家牧牛。暨弱冠，因看目连救母戏，乃叹曰：欲报父母劬劳之恩，非出家修行不可。遂决志出家，戒除荤酒，诣九华无相寺，礼玉忠和尚为师。　　次年至宝华求具戒。旋回无相，历充副寺监院各职，凡百苦行，悉以身先。玉师中兴无相，实得建佐助之力为多。尝曰：力田稼穑，释氏向有之风。百丈道高德重，天下师表，尚一日不作，一日不食。吾何人斯，敢图逸乐。玉师三度传戒后，遂命建住持。　　至光绪十八年，与诸师弟等商议，即将无相寺付出为十方丛林。是年大通大士阁普济寺，众又力请为住持。念夙缘所在，充之。卓锡后，观察机宜，知昔在无相之苦行，不宜于此，遂专以净土法门广化有缘。开莲社，续远公之芳徽。士女膜拜归依者颇多。仍以坚苦卓绝精神，丛林巨细，亲自检点，以求完善。因幼未读书，文理虽未精通，而法语开示，随心流露，颇足利人。　　光复之始，倡言取消神权，破除迷信，一般青年，不知分晓，遂至波及佛教。建乃命徒妙珑，组织佛教会，阐明佛法要旨，以资挽救，请政府保护而维持之。继而春秋既高，精力日衰，即命妙珑为住持，料理寺务。自乃屏息诸缘，专修念佛三昧，并常以念佛法门普被三根之利益，开示后学。因为报父母恩而出家，每年清明，必至父母墓前念佛一日夜。自己私课佛堂之旁，供父母牌位，以所修一切功德回向而超度，数十年如一日。教人念佛，亦以孝顺父母为前提。　　民国十六年，四月下旬，偶示微疾，即集众念佛三日。至二十四日，端坐怡然而逝。世寿八十，僧腊五十九。民国定朗　　号妙珑，又字圣仆，江西临川人。幼业儒，中年投大通大士阁出家，为中兴无相寺玉忠和尚之徒孙，法幢和尚之剃徒也。圆具后，依台宗尊宿谛闲老法师座下，研究天台教观，颇通教理。民国初，政体维新，法门多故，曾随寄禅和尚，与海内热心护教诸名宿，出而组织佛教会，维护法门。继受赣州佛教会之聘，总理会务。暨民国四年，因剃师年老，回大士阁，奉师命住持本寺。且随缘撑持，上承师祖开辟本寺之志，接待十方云水，兼宏毗尼，以惠后学。自行，多以准提咒为常课。至民国二十四年，稍示微疾，十月初四日，安详而逝。　　　　本山耆宿　　　　明　　永祥　　宏范　　闻道　　通界　　心德　　祖印　　守奎　　印演　　闻选　　心忏　　普印　　净宪（僧会）　　守学　　虚映　　章法　　灵源　　守伦　　信慈　　超鼎（僧会）　　心智（僧会）　　星朗　　觉知　　妙悟　　觉裕　　悟真　　觉惺　　自辉　　　　清　　悟昌　　宏体　　高顺　　净干　　心尧　　净明　　﹝旧志释传内，分梵僧诗僧二类。凡载有诗者属诗僧，余皆列名梵僧。不知凡佛典中称梵者，乃指天竺而言。其文为梵文，音为梵音，故僧亦称梵僧。兹志所列，全是华人，只净藏为新罗人，何得称梵。至于僧伽所贵，必在戒定慧学，解悟修持。若仅工诗，不足与三宝之列。今修新志，统列入高僧，不敢删削，原以旧之秉笔者，全不解佛法，而专尚文学。故齐己一传，于其习律仪、开禅解，空名利而崇苦行诸大端，皆削而不书。唯称与郑谷友善，能诗。是其弃明珠而取鱼目，昭然若揭。齐传如是，则其他所称诗僧者，安知不受盲眼之屈耶。故今志，只去梵诗二称，而悉以高僧标之。区区之意，附识于此。﹞　　　　居士附唐闵让和　　青阳人，九子山系其故址。开元间，金地藏东来，卓锡东岩，让和以地布施，竟成丛林。今有闵公塔，在东岩下。　　﹝按神僧传，公每斋百僧，虚一座，请地藏。藏因乞一袈裟地，公许之。展衣，遍覆九华。闵公子求出家，即道明和尚。后公亦离俗，反礼子为师。故今侍地藏菩萨像，左道明，右让和也。果如此，则让和亦应列僧传矣。﹞唐俞荡　　南陵人。为金地藏写四部藏经，见费冠卿化城寺记。唐诸葛节　　青阳人。至德初，节与群老自九华山麓登临，山深无人，见金地藏闭目石室。其傍折足鼎中，唯白土和少米烹而食之，节等投地号泣。谓和尚苦行如此，某等深过已。出资买僧檀公旧地，开建丛林，敢冒死请，地藏从之。唐甘贽　　家九华，称行者。一日入南泉设斋，黄檗运为首座。行者施财。答曰：财法二施，等无差别。贽曰：恁么道，争消得[贝+亲]，便将去。须臾复入曰：请施财。黄檗曰：财法二施，等无差别。乃[贝+亲]。药山，令供养主行乞，至行者家。行者问：从何来？曰：药山。行者曰：来作什么？曰：教化。行者曰：将得药来么？曰：行者有什么病？贽便舍银两锭。归，举呈。药山曰：速还之，子著贼了也。主即送还。行者曰：彼中有人，加银施之。岩头[大/岁]，尝舍行者家，补衣次，行者趋过。岩头以针作札势，行者整衣谢。妻问：作么？行者曰：说不得。妻曰：也要大家知。乃举前话。妻顿悟，乃云：此去三十年后，须知一回饮水一回咽。其女闻之，亦悟，曰：谁知尽大地人性命，被[大/岁]上座札将去也。唐天祐中，舍庄建龙门寺。清吴尔俊　　康熙时，本邑老田村人。性孝友，幼失恃，随父华川君客江西。父没，俊甫十三，弟九龄，而旅殡如礼。旋挈弟返里，理旧业，复只身往江西负骸骨归。教养幼弟，推衣让食。而亲族睦邻，敦伦乐善，亦始终不倦焉。晚年尊信佛教，凡佛缘法会，靡不赖俊竭力经纪，而观厥成。时洞庵和尚居伏虎洞二十余年，俊尊其道，师礼事之。适玉林国师嘱洞庵建募丛林，俊遂舍山奉施。其夕遍山松顶皆凝甘露，因以名寺。建筑工竣，俊移居化龙冈，长斋念佛，以终其身。郡守喻公成龙，深相契重，为作甘露丛林碑记，述其行状。　　　　灵应门第五（内分二，一、往昔记载；二、近今述闻。）　　人以诚感，如水得清。佛以愿应，如日常明。鉴照呈形，谷空应声。事理昭然，何用疑惊。吁嗟佛日，莫朗群盲。粤稽载籍，觉诸有情。志灵应。　　　　一、往昔记载　　唐贞元十年，地藏王菩萨示寂，山鸣谷陨。建塔之地，发光如火，因名神光岭。　　地藏菩萨，初住东岩，遇毒螫，忽有美妇人来，作礼奉药云：小儿无知，愿出泉补过。应视坐石间，潺潺流衍，因名龙女泉。　　挈瓶僧，尝挈瓶谒地藏，谈论竟日，去住无常，莫知所在。地藏示化后二十年，樵者于罗汉峰见之，颜貌清古，宛如昔时。后人因名其地为罗汉峰，又名罗汉墩。　　金光洞有穴，可望而不能入，入则神光金色，充塞洞口。有致敬者，仿佛见金人像。相传地藏菩萨尝居洞中。　　明罗世鼎诗：怪石陵空出化城，芙蓉半壁晓清清。说来好景谁曾见，如此奇观我亦惊。竹里云深疑路断，松前岩险若天倾。平生罪福凭何著，万仞悬崖撒手行。　　唐僧卓庵，住帻峰西石窟中，感观世音菩萨出现，因名其地为观音岩。　　广福寺，有唐人手钞四大部经。（即俞荡为金地藏所钞者。）水漂两函，岁久，忽发光，寻其处得焉。陈清隐有诗：见梵刹门，本寺条。又广福寺，原在覆瓯峰下，后迁山上。前有二龙潭，可祈求雨泽。明景泰六年，黄山翠微寺僧显裕、崇广，朝九华，过此，遇旱，祈雨，果应。里人请留，募缘重建。俱载纪胜。　　纪胜载：明嘉靖六年，岁饥，九华山，丛竹结实，延十余里。小者如米，大者如麦，中赤外青，甘食如饴，民赖以不饥。嘉靖十四年，复如是，活人甚众。有陆冈进九华竹实表。表曰：直隶池州府知府，臣冈，据所属青阳县知县臣某，申称，嘉靖十四年六月间，本邑九华山，竹实盛生如米，活人甚众，诚大异事，谨以上进者。臣冈等，诚欢诚忭，稽首顿首上言。伏以，竹生实而拟凤之来，诚为上瑞。出祯祥而为福之兆，可以前知。民乃粒而不费耕耘，国将兴而滋其养育。群生含餔之余，帝力何有于我。一物生成之异，圣德上通于天。恭维皇帝陛下，缉熙圣学，道统实承。经纶大经，孝思维则。郊庙成而礼制更新，天子建中和之极。禘尝举而异物适至，帝心孚孝享之诚。窃维九华之山，实亦一方之胜。横亘数十里，高耸百余峰。猗猗菉竹，繁衍之实偶生。济济苍生，匮乏之忧顿解。不图劲节虚中之物，乃有济时救世之功。不稼不穑，居然而取禾。匪玉匪金，得之以为粟。诚自古所无之瑞，非寻常可致之祥。荐之郊荐之庙，美逾九穗嘉禾。征诸地征诸天，秀夺两歧瑞麦。兹实天意，夫岂偶然。良由皇帝陛下，敬天勤民之德，格于遐迩，尊祖敬宗之心，光于上下，是以远方草木，亦献珍奇。臣等一介书生，荷蒙宠任。自分凡材庸劣，无补于明时。何期帝世嘉祥，乃见于敝邑。臣谨昧死采取龠合，上渎天颜。登荐粢盛，益光圣孝。伏愿圣心俯鉴，大德兼容。播诸声诗，纪一时之奇遇。传之简牍，遗千古之美谈。臣某等无任瞻天仰圣欣跃感戴之至，谨奉表随进以闻。　　偃月池，在化城寺前。池中产莲，初无种，相传地藏居时始有。　　东藏源东中峰上，有甘露泉，味甚甘美，如饮沆瀣。昔有禅师取以疗人之病，颇验。　　纪胜载：兰溪王南塘游九华，阻雪，宿途中，梦一老人前曰：樵夫欲相害，公幸援之。明日行半山，闻丁丁声，则数人持斧斫古松。南塘愕然曰：求援者，松耶？因如所值予之，复构亭于其下，署曰一松。　　明万历壬子冬，九华山大雪四十日，人物僵毙无算。忽来一老僧，偃卧甘泉书院岭北洞中，气候如温室。卧处气蒸蒸，汗沸如珠。土人见而异之，以饭茹进，随多少辄尽，亦有却而不食者。常不言，言即发人阴事。吴光锡访之，见其眉长面赭，目光如射，两耳际，茸毛少许，指爪如麻姑。谓光锡曰：尔识我睡虎否？再访之，不知所往矣。　　九华深处有洞，广邃如堂，可容数百人。怪石成佛像，上悬钟乳若幢盖，旁列金黄牡丹仙桂等花。有猎者逐鹿，偶值其胜，折花以归，人惊异之。及复往，遂失其所。　　龙池，自五龙湾合流为十丈泉，注池中，传为龙之所宅。大旱取水以祷，辄雨。　　倪云林听袁员外弹琴诗序云：员外年八十有二，颜貌筋力，如四五十许人。为言：甫弱冠，遭逢明盛，初宰当涂，过九华，逢神人与枣食之，后梦寐中数数见之。今老而不衰，盖食仙枣力也。　　宛雅三编载：吴简九华驴歌，并序云：余登九华山半，见驴向人行乞状。询之，为从姑苏人来，至此伏地悲鸣，策之弗起。其主遂弃之，命山僧结茅居焉，十年于兹矣。首无羁络，不食田稼，闻梵音辄首肯。余异，而为之歌以志焉。朝发长江干，暮入九华道。扪萝陟岑云，曲径陵天表。怅望空山尘虑疏，欲证无生恨不早。道旁忽见郑綮驴，不是蹋雪灞桥初。掉头频向行人乞，饱去更衔芝草娱。伏地逡巡不逐队，应愧从前夸黔技。昔人悟道但闻鸣，驮经犹记西竺事。吁嗟呼，当年书画虽奇才，九良八骏安在哉。不如归伴刘安鼎，云中鸡犬胜龙媒。见光绪周志。　　翟溥福，字本德，东莞人，永乐二年进士。除青阳知县时，九华虎为患，溥福祷告山神，虎即匿迹。　　百岁宫（即万年寺），无瑕和尚，敕封应身菩萨。肉身不坏，趺坐一龛，其左手提上齐眉。据寺僧云：本寺于咸丰时遭火灾，肉身于火势猛烈际，忽左手提高作遮火状，而火顿息。　　施[(怨-心)/言]，字曾省，宣城人。母操作过劳，术者言不能过五十。[(怨-心)/言]日夜忧惧，数梦母寝疾，辄悲诧惊起。觉乃喜曰：固梦也，吾母幸无恙。尝为母祷于九华山，出一纸焚之，伏地良久，两袖皆濡泪，盖祝减己算以益母也。母竟以八十终。事载明史。　　江西景德镇，清季有老僧募化饭碗，窑主坚不允。迨窑已发火，老僧复向顶礼，募化九华山百岁宫饭碗一个，以为纪念。窑主首肯，老僧忽不见。及火熄，全窑之碗，俱有九华山百岁宫字样，致不能行销他处。乃运送该寺，以志灵感，而表信仰。　　洞庵禅师，居伏虎洞二十余年，以虎为卫。老田吴氏，多从之游。最敬信者，首推吴翁尔俊。适玉林国师朝礼九华，指一处曰：此地山水环拱，若构兰若，代有高僧，嘱洞庵募地建置。其地产属尔俊，遂慨然布施。是夜，遍山松顶降生甘露，神人应兆，此甘露寺之名所由始也。洞庵说法传戒，一时释氏顿易旧习。至乾隆朝，传灯、优昙，继席，宗风尤畅。咸丰洪杨之乱，梵宇全毁。至同治时，法源上人，结茅于旧址，精修禅观。玉田唐公倡捐修殿宇，得复旧观。光绪戊戌，大航上人，晋京请藏经以归。常贤嗣法，三十余年，亦谨守律制，宗风不坠。玉林国师之悬记不爽也。　　化城寺西里许，稍折而北，为拱金阁。明万历十四年，颁赐藏经，珍藏于此。至清嘉靖二年，僧端旵移经于化城寺之后楼，越数日而拱金阁灾，藏经得以无恙，讵非天龙拥护耶？　　李志，鲍可大曰：有业捕蛙者，于九华溪嵨中，夜捕得一巨蛙。蛙举两足，挽其两手，不少宽。其人求脱不能，时已四更矣。忽闻寺中早课钟声，蛙乃俯首西向，举两足若礼拜然，拜毕跃去，始得脱免，遂改业焉。见九华纪胜。　　﹝按旧志，于物产中，鳞介类，多有味鲜、味美、可食等字。教人杀，赞叹杀之罪业，将随书册以俱长。故今悉削之，并搜录此段以惊众。非唯体菩萨慈悲，亦孔子胜残去杀之微意也。﹞　　金陵琐事剩录。陈干宝，分教建平，有舆人王旦六，每应役，多值死去。询其故，盖阴司取为勾摄使也。旦六偶附邻人船，往九华进香。事毕回家，阴司复遣勾摄。阎君曰：旦六有善念，敬礼地藏菩萨，可免役。见九华纪胜。　　　　二、近今述闻　　永庆庵，咸丰时被毁。同治时，住持觉莲，往通州募化。未至之前三日，远近闻木鱼声。及觉莲至，众知为神感，踊跃捐输，梵宇复旧，至今传为美谈。　　赵桂馨，安徽合肥人，耕读为业。夫妇年逾半百，只一子，名存金，入塾诵读。己未秋，存金感时疾，数日逝世。桂馨夫妇，恸不欲生。一夕，梦地藏菩萨来慰之曰：汝子已于某处某宅借尸还魂，汝于年终来山，可得相见。馨觉，惊喜交并，然颇疑积想成痴，幻梦难信。唯既得梦示，不肯置之。遂于腊月，夫妇相偕朝山。甫至佛殿，一儿迎面来，大呼阿爷阿娘不置。询其姓氏里居，乃以赵儿生没因缘对。且面貌虽殊，音声未改。并云：菩萨救济，令得还魂。夫妇大喜，遂携归为子如初。其生身父家闻之，争执致讼。然子自述确系赵儿还魂，不愿遽归本宅。于是经众调解，往来两家，各作半子。此亦金史赵合得后，又一新判决也。桂馨于民国九年，送佛法无边匾额于山上，并纪其事本末。曹又新朝山见之，录其事略如此。许止净记。　　安徽曹又新居士，幼年多病，母韦氏，诣山进香，求菩萨默佑，痼疾得痊，因是，母子虔心奉佛。肉身塔者，菩萨藏身之胜地，全山香火之总汇也。善男信女，往来进香者，踵相接。而自塔前十王殿，下至白马亭街、化城寺、放生池间，蜿蜒数百丈，道路崎岖，行者惮焉。韦乃发愿，俟家稍裕，为之修葺。临终，即以此嘱子勿忘。今十余年，又新虽服膺拳拳，终以工程浩大，未能举办。　　戊辰二月，观音圣诞，又新入山贡香。礼塔毕，于上禅堂前游览山景，忽见其母杂女众内，身负香囊，从正天门下。相距只数十武，谛观容貌甚晰。乃急趋之，转瞬，遂失所在。因思此非母遗志未酬，现身点化耶。乃竭力募缘，以成母志。行见灵山胜境，路现庄严，可谓以孝顺心，上报佛恩，普利有情也。许止净记。　　癸酉初夏，又新君，由皖赴浔，顺道到彭泽过访。自述修砌九华石路工毕，近两年，兼任中国红十字会掩埋事。辛未大水，在芜湖一带，打捞溺尸，并掩埋冲决坟墓，所费不赀。而皆出己囊，不向外募分文，曾登芜湖各报。而近年营业，亦稍有盈余，足资揖注。且从前眼目昏花，今夜中能视细字。从前举步即喘，今能日行六七十里。非菩萨灵佑，能如是乎。请并记之，以劝来者。许止净再记。　　民国己巳秋间，沪上通商银行谢君，往九华礼佛，并设千僧斋。方施钱时，见一僧状貌异众，身有奇香，伸手受[贝+亲]，其掌特短，而指极长。心异之，疑为圣僧，急下拜顶礼。起而视之，杳不复见。殆罗汉应现欤。叶增寿言。　　民国十八年，有土匪欲来九华各寺行劫。先令一人伪为香客，宿百岁宫，探听各寺庙收入多寡，并察路径。夜半其人忽若中狂，跪于佛堂前喃喃呓语，久之渐醒，乃自承实为匪类探消息者。僧众大惊，但亦不愿深究，即令其下山。通知各寺严加戒备，匪谋亦息。栴檀林比丘运田言。　　上海法租界晏公庙，为清和尚，湖南人，姓余，字焕章。　　民国十五年冬，予旅居赫德路佛教净业社时，彼方在社当庶务员。越一年，始出家。自述彼旅沪数十年，开小商店，曾积数千金。以年轻，染沪上恶习，纳姬妾数人，身体渐不支，得喘气证，医药罔效，羸瘠已极。遂深觉五欲之苦，决意归依佛门，以求解脱。　　于某年正月发心朝九华，偕同伴数人，附轮船抵大通，宿店，次日预备入山。其时喘疾益剧，步履艰难。众见其状，劝在旅馆望山遥拜。谓以病不能登山，菩萨慈悲，自当原谅也。彼亦自觉疾甚，难任劳顿，遂目击同人各乘肩舆而去。独坐旅舍，自疚且悲。既而悔恨曰：吾不远千里来朝菩萨，岂以病魔阻我心愿。宁死于山径中，亦必上山一礼。而舆夫皆散，无可雇者。且加大雪纷飞，路绝行人。然奋勇直前之心不少馁，挈一小竹杖，冒风雪而进。中途雪封，不辨行径。忽见一老者来，因问欲往某庵，当从何去。老者指谓，向此蓦直去，不远也。未几，遂抵庵，问同伴先来者，则皆未到，心甚惊讶。时大汗如雨，急洗足换衣履。待食面讫，同伴各肩舆始到，相视骇绝。问何能来此。述说情状，众谓我等见汝病甚，乘舆且恐不耐其劳，何能步行九十里。且只路径一条，何竟不逢而先到，此真菩萨不可思议感应矣。此夜安睡，沉痾顿失。礼敬下山，身体康强，比来时判若两人。至家后，疾终不发。因此，益坚出世之心矣。　　民国十七年秋，彭泽李锦新，偕谢汪二人，同往九华晋香。舟过大通，李谢登岸，汪独居船中。见卖灰包蛋者，价极廉，因购数十枚藏舱内，意欲带回家后，用以佐餐也。夕抵茅坦，天明上山，汪忽僵卧不能动。惊问其故，亦不自知，但觉周身软弱如绵。强扶之坐，旋即倾倒。众谓此必心有不诚，受护法神遣责，速当自省悔过。汪乃沉思曰：得毋昨日误买鸡蛋所致乎。嘱代弃之。李等上山礼佛，并代忏悔。汪在舟中，梦被人拘，呵曰：远道来礼菩萨，安可贪小利，带荤物。幸能悔过，免汝无罪。迨李等回船，汪霍然愈矣。更沐浴上山，尽敬而返。　　﹝按此等事类，敝邑彭泽蕞尔之地，即不可枚举。不唯本人夹带荤物，即家中人，或买鱼买蛋，虽未曾食，而进香者必有感觉，于衣衾中，现鱼鳞蛋壳等，故莫敢不敬，此诚大士不可思议威神之力也。不敬者有谴，则至诚者暗中获福，宁有限量。姑记一则，以例其余。至他处灵应，有李圆净所编地藏灵感录。以不在九华范围，例不能繁引矣。许止净谨识。﹞　　民国二十年八月间，有来山进香之某客，行至地藏塔前，八十四石级下，忽晕倒卧地，不省人事。经塔僧悟舫为之念佛，一再向大士前祈祷，始苏。客自言曰：蓄谋杀嫂，以图报复。今既如此，自知忏悔，而不敢为矣。
