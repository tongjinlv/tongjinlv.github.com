　　　　九华山志　　　　重新编修九华山志发刊流通序　　真如佛性，生佛体同，在凡不减，在圣不增。但以性德虽同，修德各别，故致生佛回异，苦乐悬殊。诸佛以顺性而修，因兹返妄归真，背尘合觉，断尽烦惑，彻证此即心本具之真如佛性，故得安住寂光，永享涅槃常住之法乐。众生以逆性而修，由是迷真逐妄，背觉合尘，起惑造业，全迷此即心本具之真如佛性，故致常住娑婆，恒受六道轮回之幻苦。诸佛以众生心体同而心相异故，不胜怜愍，不惜劳苦，发弘誓愿，度脱众生，以视一切众生皆是佛故。故梵网经云：一切众生，皆有佛性。又云：我是已成佛，汝是未成佛，若能如是信，戒品已具足。以若信自己是未成之佛，决定不肯随顺凡情，造生死业；决定直下信受佛教，修菩提道。其有迷之浅而宿根深者，一闻佛教，即得了悟，信受奉行。若迷之深而宿根浅者，一闻佛教，反生诽谤，或至毁灭令尽无余，以视佛为众生故。以己之众生贪嗔痴心，测度佛心，谓其所说，皆为诓骗愚夫愚妇奉彼教之妄语，绝无真实，不可依从。若一依从，则永入迷途，莫由而出。诸佛于此种众生，了无一念弃舍之心，倍生怜愍爱惜之念。如人病狂，挞骂父母，父母不以罪治，更增怜愍之心，知其失本心故，狂病若愈，自无此过。若迷之极深者，从劫至劫，亦难省悟。故诸佛以尽未来际，度脱众生为誓愿。而已证法身之诸菩萨，亦莫不皆然。彼以自私自利辟佛者，若知此义，能不愧死。　　迷之浅而宿根深者，古今固不乏人，今举其尤者，如宋之丞相张商英，明之居士钟大朗。商英初不知佛法，因游一寺，见佛经庄严殊胜，忿然曰：胡人之书，如此庄严，吾圣人之书，尚不能及。夜间执笔呻吟，莫措一词。夫人向氏，颇信佛，因问所呻吟者何事？曰：吾欲作无佛论耳。夫人曰：既然无佛，又何可论，且汝曾读佛经否？曰：吾何肯读彼之经。曰：既未读彼之经，将据何义为论？遂止。后于同僚处，见案头有维摩诘经，偶一翻阅，觉其词理超妙，因请归卒读，未及半，遂大生悔悟，发愿尽此报身，弘扬法化。于教于宗，皆有心得。所著护法论，极力赞扬，附入大藏。徽宗朝入相，时旱久，夜即大霈甘霖，徽宗书商霖二大字以赐。盖取商书说命，若岁大旱，用汝作霖雨之义以褒之。　　钟大朗，苏州木渎人，其父母祷观音而生，幼时随父母礼诵。及入塾，闻圣学，即以圣学为己任，因不礼诵，而辄作辟佛文字。后见莲池大师自知录序，始知愧悔，不复辟佛。读地藏菩萨本愿经，发心学佛为居士，遂研究天台禅宗各书，各有所得，乃礼憨山大师门人出家，法名智旭，字蕅益。其戒行净若冰雪，其见地明若日月。而且注重净土一法，以末世众生，不仗佛力，决难现生了脱生死。一生弘法，不作住持，多居北天目灵峰寺，故后人每以灵峰称之，实未为灵峰主人也。　　至韩、欧辟佛，但据儒教伦常近迹，及礼乐刑政为论，绝无引及佛经之文，固知所辟，皆是未见颜色之瞽论。韩由晤大颠禅师，欧由晤明教大师，方稍知佛，特不能如张、钟之弘扬耳。而宋之周、程、张、朱，为接孔孟心传之人，其原皆由学佛而得。周茂叔极为淳笃，绝无一字辟佛。二程、张、朱，则阴奉阳违，取佛经之奥义以释儒经。恐人谓己之所说，系出佛经，遂极力辟佛所说之三世因果，六道轮回之实事实理，谓为虚构，以作骗愚夫愚妇奉教之据，实无其事等语，冀掩人耳目。由此以后，凡儒者皆不敢说因果，恐人攻击以为异端。凡理学皆偷看佛经以自雄，皆力辟佛法以自固，以致愈趋愈下，设使大家皆提倡因果，断不至如此之极。夫因果者，圣人治天下，诸佛度众生之大权也，舍此，则无法可设矣。今则乱极思治，若犹不以因果为本，则以后之祸，当更惨剧矣。　　九华山者，地藏菩萨应化之道场也。地藏菩萨，于无量劫前，久证法身，已成佛道，而不居佛位。以众生度尽方证菩提，地狱未空誓不成佛为愿，其悲愍众生受生死苦之心，莫名深切。故佛于忉利天为母说法时，凡十方世界诸佛菩萨，天龙八部，皆来集会，虽以佛眼，莫能数知。此诸佛菩萨，皆由地藏教化，方得道果。而地藏尚示声闻仪式，其于十方世界现种种身以说法外，又常在幽冥极苦之处，以行救度。十方诸佛菩萨，莫不赞叹其兴慈运悲之深心。而蕅益大师读菩萨本愿经，即发大菩提心。以地藏乃诸佛之师，菩萨之母，尚汲汲以度吾人众生为事，傥不以自他同出生死为急务，其孤负慈恩也，大矣。　　菩萨示生，在唐新罗国（唐高宗之前，原有高句丽，新罗，百济，三国之分。高宗灭高句丽百济之地，悉归新罗，并为一国。五代时，王建继之，国号高丽。自明初至今，乃名朝鲜。人多以新罗为暹罗，实误。）王族，姓金，名乔觉，高宗永徽四年来九华。苦行道迹，世难比伦，识者知为地藏示现，详见本志，此不多叙。而拘墟者，不知菩萨分身尘刹世界应化之迹，每谓此之地藏，非本愿经之地藏，然则布袋和尚，亦可云非当来下生之弥勒菩萨乎。此山由菩萨建立道场后，历年久远，屡经鼎革，故致志书失传。至明嘉靖时，方辑志书，历万历，崇祯，以及清康熙，乾隆，光绪，凡经七次。（万历二次。）皆官厅主持，儒士编辑，于菩萨弘慈大悲，法门精妙旨趣，未能发挥。盖与寻常山经水志无异，殊失名山道场为国祝厘、为民祈福之所之意，然亦无毁谤佛法之文字。　　光绪志，周山门修时，作许多毁谤之文附之，以彰己之知见高明。令僧出资，而板存县署，且不许翻刻，吾不知其意为何故也。兹由李圆净请重修，祈许止净居士为之鉴订，德森法师为之编辑。书既成，（一切成就因缘，俟卷末德师跋中详述，此不赘。）因将菩萨度生深慈大悲，略为发挥，期见闻者，各生正信，庶可仗菩萨慈力，离幻妄苦，得究竟乐。爰为赞曰：　　大士誓愿不可测，运悲周遍尘刹国。众生尽后誓方休，地狱空时愿始息。　　受化多成无上道，自身犹示声闻迹。只缘生佛性维一，欲令同获究竟即。　　　　中华民国二十七年，岁次戊寅，孟夏月吉日，常惭愧僧释印光谨撰。　　　　民国甲戌重新鉴订九华山志序　　粤稽载籍，唐僧应物，始作九华山记，宋刘放，作九华拾遗，元杨少愚，作九华外史，均未敢言志。宋末处士陈岩，以绝句诗遍咏九华，于注中悉载山峦形胜，名人历史，但以诗为主，亦未足言志。明嘉靖朝，王教谕一槐，始辑山志，计诗文四卷，余二卷。万历朝，蔡大令立身重修，则山水，建置，物产，人物，四卷，文翰二卷，渐臻详备。清康熙乾隆二朝，均有续修，而散佚无考。至光绪朝，周训导山门，修为十卷，考证较旧为确，文亦较工。然艺文占十之四，所尊奉而津津乐道者，无非太白秀出芙蓉，梦得宇宙尤物之句。呜乎！志书之义蕴，止于此乎。虞书，望于山川，遍于群神，岁二月，东巡守，至于岱宗，柴望秩于山川。（注云：五月南巡祀南岳，八月西巡祀西岳，十一月北巡祀北岳，仿此。）至命官曰：典朕三礼。（注云：三礼，为祀天神，人鬼，地祇之礼。）周官，大宗伯，掌天神，人鬼，地祇之礼，佐王建保邦国。祀五岳，以至山川邱陵，各因其方，建神位而祭之。器物仪文，分官掌之，必敬必备。大舜，周公，岂愚夫妇无知之比，而何兢兢于此。易曰：圣人以神道设教而天下服，不诚然哉。子墨子曰：夏商周书，皆信有鬼神，能赏贤而罚暴。故吏治不敢不廉洁，善不敢不赏，暴不敢不罪，富贵强武不可恃，鬼神之罚必胜之，民之为淫暴盗贼以自利者由此止。此即古圣王，祟祀山岳，神道设教之精义也。　　夫山岳之神，远在天道之下，历代帝王，尚奉事维谨。况乎九华应化之地藏菩萨，位邻极圣，为娑婆世界唯一导师。纂志者，仅置诸人物后，于菩萨之大愿神力，无一字纪载。而徒搜罗名人题咏，以耀山灵，而策游兴，置淑世牖民之大端于不顾，而导人游观之域，玩物丧志，此可谓知本耶。修志者，莫不儒学自命，于古圣王崇祀山川之礼，习而不察，反对于善信男女入山礼佛者，辄加以愚迷蚩蚩之名。而皇帝遣官致祭，则又为山神不胜荣幸，弁诸卷首。其见解颠倒，殆亦不能自解矣。即以游观论，亦当思知者乐水，仁者乐山，毕竟所乐在何处。　　孔子登东山而小鲁，登泰山而小天下，即千载下游山者之模范。盖眼界一空，心胸自阔，视大地若微尘，我相了不可得。人我众生相泯，而民胞物与之心，自油然而生。故仁者乐山，能静且寿。傥若谢灵运之游山水，役夫数百，伐木开途，使闾阎惊扰，于仁为[片+戈]贼，于静为背驰，卒亦不保首领，短折其寿，后人安可不以为戒，转以为劝乎。　　壬申之冬，师座印公，属修三名山志。清凉体例完善，只文字略加修饰。峨眉凌乱，点窜稍繁，然只具稿本，呈师裁政。今从事九华，细阅周志，文字尚佳，但于淑世觉民之义，殊少建白，不得不另标宗旨，振瞆觉聋。爰增立圣迹，梵刹，高僧，灵应，檀施，各门，广宣佛化，济度迷津。而艺文中，亦必有裨于身心修持之文，意境高尚之诗，始为采录，其余概从汰略。世之好文学者，或不无疵议。然易模山范水之作，为慈云法雨之施，私心终觉获安。呈师法眼，再加笔削，自必有裨于后之读者，而上报地藏王菩萨应化之恩矣。　　　　民国二十三年，岁次甲戌，江西彭泽，菩萨戒弟子许止净敬序。　　　　明嘉靖修山志陈序　　大江以南，山之峭拔而秀丽者，莫如九华。盖其高数千丈，上有九峰，若莲华。然合诸峰，凡九十有九，扶舆磅鳐之气，实于是乎钟焉。然其地僻在青池之南，去江百里而远，故禹迹之所不经，职方之所不载。自昔以九子称，至唐李太白始易今名，咏之以诗，且读书其中，而九华名遂闻于天下。嗣是名人文士，登高览胜，往往加题品焉。　　予初筮仕，已慕其胜，而未获一登。嘉靖乙酉秋，奉命巡抚江南。明年丙戌，遍行诸郡，十月之交，由徽而池，所经郡邑，率深山大谷，行部所罕至者。入青阳境，将十余里，忽见峰峦融结，璀璨夺目，固已心伟而神会之。既弭节行台，则兹山适对峙乎前，若锦屏，若芙蓉，恍然心旷神怡，而忘其抚政之填委也。比竣事戒行，欲偿斯游，而朝雾晦冥，风雨骤作。然吾意已决，遂出城而南，倏云开日霁，吏民咸有喜色。老僧迎而慰曰：曩时士大夫之游，遇阴雨者，十常八九。今且阴而复晴，殆山灵之默相乎。既入山已，烟岚森列，若天柱，老人，二神，云门，诸峰，皆争奇献秀于云霄之表。予喟然叹曰：此天设而地藏乎？抑神劈而鬼凿乎？褰帷而观，应接不暇。约行三十余里，上半霄亭，陟天桥，至化城寺，乃谒太白书院，遂登绝顶，露坐金地藏塔前，对神光岭。时夕阳西沈，皓月东出，光景异常，九十九峰，历历可数，神清境绝，真天下之奇观也。　　已而霜气凛然，不可久坐，而入寺宿，漏下二十刻矣。诘旦下山，天色微晦，而峰峦尚可辨。将午，至玩华亭，少憩，复纵观焉。　　凡得诗若干首，付老僧藏之山中。既抵池郡，取九华旧志阅之，仅有邑人陈清隐诸诗，而采录未备，乃命铜陵王教谕一槐重辑之。稿既具，而予以休致南还，乃授之门人韩太守楷，俾终其事焉。越岁，政通人和，韩太守，与张贰守邦教，再加参校，编成新志。首之以峰岩泉洞，次之以亭堂寺院，又次之以古今诗文，考据精博，凡为卷六。将付青阳祝知县增刻之以传，郡守贰以予尝与闻斯志也，走使请为之序。　　予尝东陟岱宗，南跻衡岳，中登嵩高，西北上太行，其表镇一方，巍然高而大，则有矣，未有九华之奇秀者也。矧山以气而灵，抑以人而胜。若太白之流风余韵，诸名公之词赋翰墨，又所以增重乎兹山，志之作，其可少乎。忆谒青阳庙学也，方病其宫墙不揖九华之秀。及询其人才，则曰科目弗利耳。亟檄有司迁之，而面兹山，今秋大比，举于乡者得二人，其为功不既多乎。予方徜徉泉石，梦想九华，有不可再游之期。又恨不得结茅山阿，以静修而终老焉。故因其请，幸得托名其间，辄序而归之。　　　　嘉靖七年，岁次戊子，前南京吏部右侍郎，陈凤梧撰。　　　　明万历修山志苏序　　九华旧有志，唯遐阻未躬历者，则人人循图指迹，而云：山尽是矣。讵知兹山之奇胜，有未易尽穷者乎。不佞，夙抱山水之兴，亦尝涉洞庭，陟祝融，泛沔汉，登太行，济汝洛，游嵩高，收览风景矣。始承乏来，面九华，得峭削于目，而意欣欣焉，俗沓未遑登也。退亦按图迹而阅之，谓山如是尔。暇叩邑人士，则咸曰：兹山周二百余里，界三邑。江左山之擅名者，如金焦，如匡卢，如黄古，今称巨胜。九华与诸山拟，则相埒不少让。其间峰峦岩洞，千奇万怪，真难殚状，夫岂志能载哉。不佞，衔之。　　丁丑夏仲，以事由五溪六泉口入，抵麓，日已夕暝，火光中，盘折攀蹬而上，宿化城。次晓升东岩，四望，长江匹练，群峰罗列，天柱云门五老等，呈奇献秀。叹曰：奇伟哉！谅非笔之可书绘也。　　戊寅秋九月，缘九子寺僧，讼山遭邻豪侵，不佞，亲往对覤，山北境象尤异。步舆上九子山，坐招提环视，众峰奇峭，隐见殊态。遥望天台峰，独崇插霄汉，又诸奇之最。则叹曰：幽崒哉！较东岩之观愈增胜矣。乃己卯春暮，问道莲华峰之麓，心神勃勃飞越，携友命驾，经西洪岭，改笋舆，历崎岖险峻，陟其巅，俯天柱拱辰诸峰，睹大江如流，山足，指金陵，姑孰皖，浔阳，历历在目。池宁迩且蕞，不足经全视，昔云：登东小鲁，谅矣。又叹曰：宏巍哉！陋九子东岩之览多多矣！信志所不能载也。　　归与明经孙氏汝实议，谋锓梓其书识所得。某曰：旧志，列图，则方隅不辨，失之略。录文，则去取未精，失之芜。且木久字灭，新之是。然兹山之奇，即吾侪三登，犹未尽得也。不佞，更令方氏子汝明，携绘工，遍历四境，遇一奇，则图之，回旋，得图稿凡若干。汝明又手书其图之不可尽者，不佞，乃付之孙汝实辑次焉。此书终未罄此山之胜，而较往志则无讹舛矣，夫山亦岂有遇不遇哉。　　汉史迁东南游，入会稽，探禹穴，凡收历诸山靡不录，独此山遗。　　迄唐李青莲，望之江上，荣以佳句，易今名，山始显，与金焦庐黄并称胜，吁！岂前此人皆忽而未之奇耶。自今上溯浔阳，及皖，及姑孰，或江或原，望者孰不凝睇欣羡。青莲未名之前，何兹山之泯泯也。山遇李青莲而显名，幸矣。乃青莲名，亦藉此山显，而秀出芙蓉之句，与山共此不朽，则亦幸矣。不佞，慕青莲之风，今得志此山而序之，其非幸也夫。　　　　万历七年己卯，仲夏之吉，知青阳县事，江陵苏万民序。　　　　明崇祯修山志郑序　　九华经李青莲目，而名始定，经刘梦得目，而奇秀始特闻。然刘客游耳，李亦客处耳，夫岂无俨然符玺主此山者，以一志此山之盛。往志今已阙如，考之万历志，属邑令，嘉靖志，属郡侯。而郡侯，亦第仰承中丞意，则未有独抒意匠，刻画神工，如我韵翁顾侯之新兹志矣。　　名山岂堪为俗吏知己哉。考昔欧公在滁，宽简致治，酣畅亭泉，苏公在杭，救活万家，啸咏龙井，夫然后山川受其品题。而我侯今日之政治之兴会，方于二公，殆庶几焉，则此志之为此山增价多矣。　　志成，而属余为序，予读之，既以自幸，又复自愧。夫余家去九华非遥，人且将比为地主焉。但此东西南北之身，游屐所到，曾复几何，而今且成逋客矣。侯独俨然主盟，游刃之暇，济胜有具，故昔人三十年不能了者，一坐啸了之，安得不相矜为胜事耶。　　然九华固非独以幽奇胜，而侯志九华，亦非独以摹写胜也。如徒以摹写幽奇，则如前人所云，虎牙，熊耳，牛首，鸡头，之属，亦庶几尽之，又何加焉。而要皆似也，非真也。至山之真面目，则侯已先自序之，如所称山之神情啼笑，才具经纶，一一取而与人为配。夫山静物耳，试以与人事配，疑涉虚无。然无笑也，而何以忽而春则荣。无啼也，而何以忽而秋则悴。无情也，而何以清旷沁人心脾。无才也，而何以能为兴致云雨之造化，则种种非虚。其在于人，倘亦挟此清旷之天真，而载以春温，秋肃，需云，解雨，之作用，其于溉润群生，何莫不然。乃知谓山有神情可，啼笑可，才具经纶可。又谓其神情啼笑，即人神情啼笑，才具经纶，即人才具经纶可，而侯志此山，不独绘其似，并绘其真。则以为山志可，即以为政谱亦可耳。　　读斯志，而九华几与岱霍并焉，池几与扶风冯翊并焉，则志重。读斯志，而能令鲁山兴长往焉，少文惬卧游焉，则志尤重。而余以为重，不独在山也，尤在我侯夫。王文成公，国朝名臣中岱霍也，两居九华，阐明心性。而即其掀揭旗常之业，亦此中得力居多，盖山水之能移人情久矣。　　今侯之赤丝不挂，何情可移。而名山作缘，亦更有心可会。则意其才具经纶，自性灵陶铸而出之，以与山灵相映发者，必更有如文成公掀揭之事业，非独比于滁杭之最绩已耶。然则侯虽欲久私此山，殆不可得，而池虽欲久私我侯，亦安可得也。计侯之作镇名山者，不日且将殿天子之邦。而余不佞，徼宠我侯，今以读山志者读政谱，且将以读今谱者读后谱，永未艾矣。　　　　崇祯二年，岁次己巳，初夏，南京户部尚书，郡人郑三俊撰。　　　　明崇祯修山志王序　　周礼曰：诏观事则有志，诏地事则有图。郡国志掌于小史。尔雅志之宗也。班固志地理，著述家祖之，厥后代各有书。而掸人稗官，亦随耳目所经阅，輶轩所届止，自为纪乘，征信当世，以并列于羲画禹篆，故各山必有志云。　　尝考春秋说题词曰：山之为言宣也。含泽布气，调五神也。故地镜云：凡入名山，必先斋五十日，精望虔格。名山有九，黄帝东至海，登九山，而国语亦载禹封九山。若会稽之峮嶙。泰山之巀嶭。首阳，太华，岐山，之屹[山+齿]。太行，王屋，羊肠，孟门，之崆[山+凶]嵚崎。兹九山者，潜通四渎，巍压十洲。森列辰象，吐吸雾云。故帝王之所封禅，名哲之所观游。于是有赞有文，为铨为叙。总之为纪乘，流奕来兹，名山志林，遂尔充栋盈簏。　　九华山，在池阳之一隅，舜巡不及，禹迹不登，职方不载，旧名九子，周汉以前，无得而称焉，奚以志为。乃山列九峰，状若碧鸡。唐李青莲更名九华，为秀出芙蓉之句。刘梦得爱终南太华，以为此外无奇。爱女几荆山，以为此外无秀。及登九华，自悔言失。唐以刘禹锡制为九华歌，而兹始著名寓内矣。　　余本世虞墟，而家渤澥，向领郡而南，过齐鲁之境，涉汶达济，渡河历淮，每逢佳山水，流连不欲去。莅宛（指宛陵，即宣城）三年所，日与敬亭相对，盼九华若在席几。即闲尝于役，往来池郡，必经道五溪。则华山诸峰，浮蓝荡白，尽托出向余若拱。耳轮目廓之地，应接不暇，然皆望之若就。不自意竟司櫜鞬秋浦，兹山又殆有夙因焉者。每再登陟，层峦奇翠，簇峙环标，极天划人镂之巧，削成而上，混青天而同色，映白鹤以同高，刘梦得所云此外无奇无秀，兹山洵足当之与。即有旧牒，残缺紊淆，奚足为重。　　余尝欲窃班史之笔，稍稍点缀，拮据兵事未遑。幸邀山灵，获有太守顾君，分例铨次，美彰盛传，不几千百祀山灵一知己也哉。太守神韵孤骞，风华绝世，山水之隽，与余同好。而胸罗秘灵，算浑仪于平子，折金奏于咸阿，莫不综摄天人，铸陶今古。以其余庀此牒，汇成善本。示余，余怃然曰：有是哉，人地召感，良有神物作合。山得青莲而著，得太守而传。司马迁南游江淮，北涉汶泗，遍览天下之奇，而擅史称千载，何独令兹山没没也，岂以俟千百祀后太守之笔简耶。　　噫！太守辑志，不第为山水设色生韵也。太守弘其抚幙，自初莅以暨奏满，政熙物和，祝者万户。尤挚心名理，鼓铎彰教。山故有阳明甘泉两先生遗迹在焉，志载详明，一披览而学士大夫向风宗旨，敦壹流兢，其以襄教化，善风俗，不宏且远耶。君子观于古史之遗，知王道之易易也。史之变体为志，则斯帙也，裨道资治，览者毋仅作山水观，斯不负太守苦心渊志矣。　　　　崇祯己巳春，池阳备兵使，渤海王公弼叙。　　　　明崇祯修山志顾序　　尝考太史家言，有本纪，有年表，有世家，有列传，备矣。更有八书，以志天官封禅诸事。洎班孟坚氏，始易其名曰志，而志自此昉矣。汉舆地图，盖即古职方遗志。而名山大岳之志，则又不昉于史，而昉于经。如书称岁二月，东巡狩，至于岱宗。其南北西岳如岱礼。诗称陟其高山，堕山乔岳云者，谓非四岳一大志哉。他若昆仑轩辕之墟，烛龙夔鼓之野，生日浴月之乡，吹冬呼夏之域，则山经志之。又如桐柏金庭，句曲华阳，既侈地肺之名，复标天柱之号，则仙经琼笈志之。又峨眉，匡卢，罗浮，女几，终南，大涤，王屋，会稽，一切洞心骇目之观，则古今登眺吟咏之士志之。虽不必尽出于经，而羽翼鼓吹，宁讵可阙者。　　予不佞，少负子长游览之愿，尝欲采录海内名山，著成一书，而力未遑也。兹幸承匮池阳，得与九华作缘，亦生平一大快也。甫下车，即斋宿往谒。第见夫冈峦之巃嵷隐[虫+连]也，泉瀑之飞溅澄鲜也，竹柏之郁蓊婵媛也，宫观之博敞鸿纷也，鸟兽之丰润悦姘也，以为九华之胜，而胜固不尽于此也。升而望之，其光熊熊，其气魂魂，意必有出云吐泽，肤寸而合，不崇朝而雨天下者，顾压于衡，而不得岳于南，其宜岳而不得岳也。虽山灵亦有数哉。然予凭览九派之江，漰渤濆薄，迅澓悬腾。自岷山而东，所过都会，郡国之水，每出而会之，如鄱阳诸河，不可指屈。愈东，而湓皖诸水，复会于池，则池固扼江之要者。假令任其滔滔汨汨，直注于海，池之为池，不且埼为平沙，民为浴鹭，城为萍叶，市为束楚耶。则夫嵯峨耸峙如九华，非所以夺江之雄，而植之砥，吸江之脉，而聚其气者哉。信乎函盖之神工，而东南之巨镇也。不特此也，昔虞允文策宋事，以为驻池之军，足为襄汉后援。若出巢湖，则经略且及于淮，而收其两用。　　池之为重，自古已然。我高皇帝定鼎金陵，亦藉池当上游屏翰。要以钟山石城，蜿蟺磅鳐，非兹山联络拱卫之力不及此。则池得称股肱郡者，繄惟兹山是赖。山灵有知，虽不得岳，奚恧焉。顾访阅图象，而漫漶放失，不胜怃然。遂搜之碑板之所纪载，与夫荐绅先生之所题咏，山僧逸民之所传闻，网罗考证，汇成若干卷，而付之梓。因叹志与史传，体殊功埒。传而徒志官爵名位，志而徒传草木鸟兽，亦奚足有无者。惟人有神情啼笑，山亦有神情啼笑。人有才具经纶，山亦有才具经纶。窃希识其大者，此志所以重修乎。虽不敢追虞书周诗，山经仙笈，而聊为兹山补遗。亦欲后之君子，读是志而兴起焉，使池无失其为上游，则不佞编辑意也。然则刘梦得天下奇秀之目，犹是骚客恒言，幸无执此以求此书，而例之谢康乐游山一志也，不佞幸矣。　　　　崇祯己巳仲春下浣，西吴顾元镜序。　　　　清康熙修山志李序　　我国家汇集天下舆图，以纂大一统之全书，犹众星之经天，无不拱极，江河之行地，莫不朝宗，山川志乘，在所不略也。闲尝旷观古来名胜，若滁阳之琅玡，楚黄之赤壁，永州之小丘，不遭诸巨公游览纪述，则山芜没而无闻矣，乌足志。他若山海经传，仙笈图著，瑶岛蓬莱之境，洞心骇目之奇，山非不足志矣。而古今圣贤足迹之所不至，题咏之所不及，君子又奚取焉。　　夫志者纪也，纪山川之灵异，以阐天地之大观。纪贤哲之徽音，以证人文之萃聚。然而兼有之者，戛戛乎其难矣，山川志乘，岂易言耶。　　池郡九华一山，坤舆磅鳐之气，实钟于是。讵止峰名九子，峭拔凌空，与天下争胜哉。其重岩叠嶂，各赋奇形。潭止溪流，咸秉异趣。以至泉飞月落，壑邃云封，无一不天造地设，自呈一部大志于天地间也。　　自唐李青莲为秀出芙蓉，更名九华，而名始著。及至德间，新罗国王子金地藏，航海来居，得道显异，而山益彰。至于高人杰士，龙游豹隐，若费拾遗，王季文，杜荀鹤辈，接踵丘林，未更仆数。迨胜朝弘治正德间，王阳明先生两居其地，讲学考道，从游日众，而吾道以南之数人者，挺生天地，为兹山主持。故迄今浮屠梵宇，书院讲堂，犹令人旷览凭吊不置，此华山志之所由作也。　　华山一志，夫岂一丘一壑，一吟一咏，流传纪述于影响间哉。粤稽载籍，唐僧应物，宋滕宗谅，有九华山录，刘放有九华拾遗，杨少愚有九华外史，均未敢言志。宋末处士陈岩，释希坦，遍历吟咏，元义士方时发，汇集制序，亦未尝以志称。明初始编为志，嗣后增订不一。崇祯己巳，郡守顾公，修刻成帙，迄今已越六十载。天时人事，三十年一小变，且中经鼎革，世更时迁，其间岂无高人逸士，遁迹山阿，览景物之攸殊，睹烟霞之变幻，有得于中，发为文章，播为歌咏，足为兹山生色者乎。况景运维新，又岂无贤豪长者，历游所至，[禾+末]马停骖，登高作赋，以鸣一代之盛，足为兹山增重者乎。此正物华天宝，人杰地灵，文章人物，钟聚一大会也。然事无专司，或留踪于缁流，或传记于野老，欲访其事，而零星散失，十无一二存者，可胜叹哉。华山一志，待人而修也，盖亟亟矣。　　不佞，谬守池郡，为兹山主人。丙寅秋下车，展阅旧志，佳章残缺，俚语续貂，不禁掩卷太息，慨然有重辑之意焉。二三年来，鞅掌于簿书讼狱之事，奔走于楚汉戎马之间，鹿鹿风尘，未暇一陟兹山，探奇索胜。亦尝登秋浦楼，遥揖山灵，天半峰青，一屏如画，已得其大概焉。又尝公巡于青阳道上，车轮马足，络绎于五溪林麓间。每于玩华亭而税驾，东望九十九峰，缥缈拱揖，不可端倪，刘禹锡以为造化一尤物，斯言不吾欺矣。因加修葺，增构小轩，亦以爱此山者爱斯亭也。　　己巳春，前守喻公，自江右转任鹾使，遗函于白下张子南村，驰以告予曰：九华一山，不特池阳名胜，实为宇内奇观。山之有志，犹国之有史，郡邑之有志，不可不修也。仆与华山号称知己，十载交游，而未能一成其事，是盖有待而然也。今华山已得贤主人矣，借颖增光，山灵厚望。不佞窃思之，班固著汉书，以风俗诸事，分为十志。志，犹史之一也，褒贬虽殊，而笔削则一。名山志，犹之郡邑志也，隐扬无异，而去取亦同。夫苟搜罗未及，则遗逸堪嗟。考核未真，则附会可虑。更且删订未当，增续未精，则失山川真面目矣。此不佞，徘徊而未敢轻心承也。尝稽古之君子，一遇兹山，辄加品题。或一至再至，卜居读书。甚而遁迹终老，与兹山并垂不朽。不佞，窃叨主人，三载于兹，竭蹶民谟，曾无暇日。　　今春圣天子南巡，山川草木，无不增辉。且蠲租之诏频下，闾阎熙皞，政通人和。不佞，亦幸无案牍，优游公余，不亟校订修辑，几何不与入宝山而空手归者同日语哉。虽然，事固未可为浅见寡闻者道也。昔郑国辞命，更历四贤之手，方为尽善。五代一史，永叔首辟众议，乃成信史。　　山志虽小，不佞不敢以一己之意见，遂谓无余，亦何敢因妄诞之参商，竟同筑舍。爰属张子南村，偕山中老僧，携画工，历诸胜，采访咨求，以与学博华子中湄，宗子鹤问，同堂校阅，考论编次。一时池阳绅士，淹通古今者，不胜指屈。若危子东原，吴子山宾辈，皆好学深思，心知其意，共襄参究。而不佞亦以政事之暇，竭其一得，谬加折衷。自夏徂秋，乃讫厥功。　　披览之下，凡山川之胜概，建置之废兴，名贤逸士之栖止读书，释氏羽流之住锡潜真，错综迭出，一若身历其地，山僧父老指点而告予者然。若乃灵鸟啼林，奇葩满迳，与夫芝草之幽芬，松竹之阴翳，一若神游其境，见接心怡，留连而不忍去。至篇章吟咏，或触景标题，或游历寄兴，或耽情肆志，感慨系之。其流风余韵，又若置身数百年上下，恍然相对，呜呜而不能自己也。　　由是以推天下之人，慕九华之胜，按之几席之间，亦庶几揽拾而无遗矣。是志也。虽非奉命纂辑，上之史馆，以裨大一统之全书，然而布之天下，垂之奕祀，亦以见不佞之非轻心逞智，其与附名妄作苟且为者，盖有闲也。议者谓，九华一山，舜巡禹迹之所不及，不得与于封禅之列，为不幸也。不知山之有幸有不幸，犹人之有遇有不遇。人固有出乎其类，拔乎其萃，而不得尺土之封，以终老其身。百世而下，读其书，想见其为人，人愈尊而名愈显。今九华之有志，名垂天壤，虽舜巡禹迹所不及，不得与于封禅也，奚不幸之有。　　　　康熙己巳仲秋之吉，中宪大夫，知池州府事，三韩李灿撰。　　　　历代修志衔名表（后附专纪九华各书名）明嘉靖丙戌九华山志六卷（是为山志之始）　　江南巡抚陈凤梧督修　　池洲知府韩楷参校　　铜陵教谕王一槐编辑明万历己卯九华山志六卷　　知县苏万民重修　　贡生孙穟监刻明万历癸巳九华山志八卷　　知县蔡立身重修明祟祯己巳九华山志八卷　　池阳守西吴顾元镜重辑　　青阳令天中刘景清校　　训导姑孰孙秉道阅（原款如此）清康熙己巳九华山志十二卷　　郡守金州喻成龙　　郡守三韩李灿重辑　　教授锡山华黄　　训导广陵宗观　　白下张[物/心]同校（原款如此。）　　﹝按修是志时，喻公已去，本李公所修。因喻公有函请，特弁其名，而书即称喻志。修是志时，参订姓氏附列于后。　　本府同知张都　　通判金垣生　　贵池知县赵衍　　青阳知县李桢　　铜陵知县孙维震　　石埭知县赵承烈　　府学训导沈端　　贵池教谕秦渊　　青阳教谕黄吉迪　　训导洪五典　　石埭训导郑濂　　六邑绅士：危映璧　　吴非　　徐念祖　　钱之选　　汪必远　　方之铎　　杜巍然　　吴孟坚　　宁占咸　　苏应穟　　王尔纲　　刘廷廞　　吴国铎　　黄甲（先高）　　曹有为　　柯自遂　　江表　　刘汉系　　吴襄　　郎遂　　孙之（绰康）　　董三表　　江芝荣　　孙涵士﹞清乾隆己未九华山志十二卷　　知府三晋李暲重修清光绪庚子九华山志十卷　　知县乐至谢维喈重修　　训导宁国周赟纂修　　　　附专纪九华各书名唐九华山录一卷（见太平御览，不著姓氏。）唐僧应物九华山记二卷（见本志高僧）宋滕宗谅九华新录一卷始为图宋沈立九华总录四卷宋刘放九华拾遗二卷宋曹机石刻九华山六图（见画苑）宋程九万合九华山六图为二图（见画苑）宋程太古九华总录十八卷（见文献通考）元陈岩撰九华诗二百有七首（见四库全书）元杨少愚九华外史四卷（见明一统志）吴天锡九华四图明包广辑九华诗二卷清陈蔚九华纪胜二十三卷﹝以上各书，唯陈清隐九华诗集，与陈梅缘九华纪胜，尚存。其余皆已无传。﹞　　　　民国甲戌重新鉴订九华山志凡例　　九华为中国四大名山之一，山名洋溢于震旦，妇孺咸知者，以地藏菩萨在此应化故也。菩萨以古佛现声闻身，佐释迦佛济度众生。而于释迦已去，弥勒未来，中间久远无佛时，受释迦付嘱，荷担救度之责，为娑婆众生唯一之怙恃。而应化乃在阎浮东土之九华，此东土众生莫大之幸，更九华莫大之幸也。前之称九华者，每惜未能与于五岳之列，登朝廷封祀。岂知受封之岳庙，不过守土官，于春秋二季，循例一奠。而九华奔走四方善信，至诚恭敬，香花膜拜者，无闲晨昏，岂五岳所能望其项背耶。九华既以地藏菩萨而尊，则志九华，自应以宣扬地藏菩萨圣迹为最要。历来旧志，均文人掌笔，于佛法绝未梦见。故对于菩萨应化事，将信将疑，等闲视之。以致地藏一传，列于人物志，文苑仙道之后，良堪浩叹。今志特于卷一，首辟圣迹一门，广宣礼敬持名之功德，及指示法要之修行。无非体菩萨之悲悯，令众生识所归依，读此志者，庶不致入宝山而空手回也。　　旧志，以经皇家敕建，或赐额者，称寺，列前。私人捐造，或募建者，称庵堂林院，列后。然其中，亦有未载敕赐而称寺者，是其体例固不严谨。且自唐至今，千有余载，沧桑几变，废兴不一。有称寺，而僧众寥寥者，有称庵堂，而佛子众多者。且国体既变，无尊王之义，故今志，以十方僧众同居名丛林者，列前，传子孙者，列后，另辟梵刹一门，别于其他营建，所以尊崇三宝。且以寺庵为九华主体，非各书堂祠观，仅留历史上之观念者，所可比拟也。　　时丁末法，佛日久已潜辉。即三藏十二部经文，亦几视同故纸，无人研究。求住持佛法，接引众生者，端为僧伽是赖，故僧宝与佛法同尊，良有以也。九华以香火道场，各寺庵僧众，多纷于应接来宾，致修持之功，反多忽略，此固可太息，而亦无可如何之事也。旧志因此，对于僧伽，肆口讥评，佛门如市，寺僧如侩等类之语言，不一而足。不知经云，称名礼敬地藏菩萨，得种种利益，除种种苦恼，毕竟安置于生天涅槃之道。准此，则每年四方善信，来山朝拜者，所种善根福德，讵可计量。而傥非有比丘为东道主，则必裹足不前，善根无从种植。即彼自命高人，怡情山水者，亦终不能裹粮入山，窜荆棘而栖岩穴。是则僧伽荜路蓝缕以启山林，不仅为善信男女之福田，其有造于游观者，亦正多也，安可轻心讥诮耶。况有蕅益大师一传，昆山片玉，价重连城，较儒家阳明，有过之无不及。旧志不知三宝为何物，故以僧传列人物志后。况山中僧伽，虽多忙于香火，而刻苦潜修之众，亦代有其人。安可一笔抹杀，信口谤讟。今特为纠正，辟高僧一门，以学佛之居士附之，列梵刹后，而置诸流寓之前。　　旧儒宗仰程朱，于因果感应之谈，概削而不书。今之青年，又震于欧美物质文明，以因果感应为野蛮时代之神话，不值一笑。致小人敢于为恶，而为国家大乱之源。不知至诚感神，及福善祸淫之训，不唯佛言之，孔耶二教，亦未尝不以此诏人。近今科学益昌，而鬼神昭著，更信而有征。故辟灵应门，纪旧志各门中灵异事迹，而加入本山灵应近闻。俾读者坚其信仰，而诱人为善也。（按地藏菩萨灵感事迹甚多，有他书纪载，不在本山范围者，不录。）　　旧志，作于帝制时代，故以宸翰列首，媚兹一人也。而外此檀施之功，无论创修寺院，协助斋粮，概无专门纪载。仅见于艺文志各碑记中，令人以文字及沿革历史视之，非所以表彰檀波罗蜜也。今国体改变，人类平等，故从帝王，以及士庶，凡有财施之功者，另辟檀施门收之。而先之以高僧法施文字，使人知财法二施，等无差别，百世之下，庶几闻风兴起，见贤思齐也。　　历来修山志者，其主眼全在搜罗人名人题咏，为山川生色。故艺文一门，必较各门多至倍蓰。诸大名山志，莫不皆然，而九华峨嵋特甚耳。盖自科举制兴，学者以文章猎取功名，几不知圣贤身心之学为何事，由来久矣。夫虞书云：诗以言志。诗序云：先王以诗成孝敬，厚人伦，美教化，移风俗。如但描摹风景，而无高尚襟怀寄托其中，纵使笔入化工，诗中有画，亦不过供无事者游心景物，助发遨游之兴而已，于世无补，奚以多为。故今志，一反前人去取之宗旨，凡有关于世道人心之记载，清净高尚之诗歌，则必录之。此外专一描写景物，或更毁谤佛法之章句，悉加删削。免增人绮语之过，且消彼恶口之罪也。　　九华志，创自有明嘉靖，而万历，而崇祯，而清康熙乾隆，以至光绪，均以方物列于人物前。且为之说曰：自有此山，即有物产，故应在前。独不思有物产时代，岂遂无人类。如谓兹志所载之人，非太古之人，则今之物，岂即古之物乎。倏死倏生，新陈代谢，物固与人同也，而必以物列于人前，何居。今以人物中高僧，立高僧门。而儒家道家，则改为流寓，列艺文前，而物产列后。　　　　图说（九华山水全图，附叙十景图说。）　　九华在青阳县西南四十里，高数千丈，延袤百八十里。发源于黄山西脉，经太平石埭，蜿蜒入青阳南境。　　首起金刚尖，向北行，十里，过大岭头，分两脉。其左脉，东行，皆石山，矗起天台一峰，突兀云表，为九华主山。环回九十九峰，俯视如儿孙绕膝。五更观日出，与泰山日观峰无异。故天台晓日，为九华胜景之一。　　自天台渐折而北，十余里，又分两脉。向西一脉，过凤凰岭，尽于大桥庵。其本脉，渡太古岭，起会仙峰。西分一脉，由碧桃岩直下，南尽于二圣殿，北尽于永丰桥南岸。碧桃岩，因唐赵知微，种桃岩下，花开碧色，得名。岩下瀑布为九华第一泉，大而长，从危岩飞落，有悬水之名。故桃岩瀑布，亦九华胜景之一。　　会仙峰迤北，起翠盖峰，又一脉西行，尽于云门之北。其东为东芙蓉峰，下为广胜山。翠盖峰，古称盖山，高千丈。峰旁有舒姑泉，相传姑好音乐，每闻弦歌声，有朱鲤出听，即姑所化。此泉流出，汇作三潭，曰上雪潭，下雪潭，璎珞潭。一月印水，三潭夜明。故舒潭印月，亦九华胜景之一。　　广胜山之东北，为青猿峰，九子岩。九华原名九子，由太白易名，而此岩仍旧称，以岩顶如九子，回环向背，有团聚而嬉之概。下有七布泉，冰裂七条，雪飞千尺。故九子泉声，亦九华胜景之一。　　由广胜山又北，为莲华峰。峰在九华非最高，而登其上者，每觉高于天台，盖地体圆形故也。九华以莲华得名，唯此峰毕肖。以其为石峰，抽蕊拆瓣，天工琢成，视芙蓉峰为尤胜。置云海中，真有亭亭出水之态。故莲峰云海，亦九华胜景之一。名云海者，山气清白，似云非云，似烟非烟，似雾非雾，猝焉而起，如平水焉，出诸峰之半。青峰在其上，苍翠如初。其气磅鳐弥漫，若波涛之汹涌，良久乃散，故称云海。自天台至此，约三十里，奇峰峭壁，莫可名状。有名之峰，不满九十九，无名之峰，不止九十九，阳明所谓奇中之奇，人未知也。　　莲华峰北脉，转而西向，渡西洪岭，北起云冠山，其峰巍峨如冠帻，故亦名帻山。东行三里，有灵鹤山，一名云鹤山。更七里，入青阳县城。其本脉，西尽于六泉口，北为五溪，渐入秋浦县境。故称九华者，谓天台为首，化城为腹，五溪为足也。但登化城，观山如面壁，一无所见。著屐游山，亦得此遗彼，难窥全豹。唯柱笏五溪，东望莲华诸峰，烟云缥缈间，奇峰可数，较入山近看，别饶逸致。故五溪山色，亦九华胜景之一。　　自大岭头右行，西北诸山多土质。岭东一支，经平田冈，回香阁，向北尽于龙池。东岩，百岁宫，皆居山冈。九华众峰，皆悬崖峭壁，游者扪萝附葛而行，几不敢俯视。唯平田一冈，于羊肠鸟道中，反以平坦见奇。诸险径，遇雪即不能行，独平田冈，雪不能阻。故平冈积雪，亦九华胜景之一。　　东岩，在中峰西北，崖高化城三里，其上有岩如屋，地藏菩萨初至，常处其中，即有宴坐岩之名。至阳明王公，平宁藩宸濠之乱，反为奸党所谮，阻不得见帝，复入九华，亦宴坐于此。因在化城寺东，又名东岩。登岩一览，天然图画。故东岩宴坐，亦为九华胜景之一。﹝按凡石壁峭立，横截如屏，自应称崖。须有穴如屋，乃名为岩。东岩若以全峰立名，应名东崖。因崖北有岩，深覆如屋，大士入山，即宴坐其中，遂名宴坐岩，故宋末陈清隐诗集，即有宴坐岩诗。阳明亦尝于其中宴坐读书，因地居化城之东，遂定其名曰东岩。后人就地建寺，虽居峰顶，亦即额曰东岩寺。今为随寺显名之故，则无论统称全峰，或单称其岩，抑另称其寺，皆名东岩。以免同一寺一岩之名，又生出东崖东岩之歧误特此注明。﹞　　岩下有龙女泉，西北起天柱山，山在净居寺右，层冈突兀，如巨鳌首戴一角，即天柱峰。又上五里，乃至鳌顶，天柱陡绝，直入云霄，人莫能上。旁有小石峰五，徘徊如人立，人乃呼为五老峰。而天柱仙踪，亦九华胜景之一。由东岩，东望五老诸峰，西顾古仙岩诸胜，南瞻天台，北览长江，天然图画。岭北一支，直下里许，东抽一脉，结地藏肉身殿之坐山。向北一支，环绕坐山之北而东，为化城寺之主山。直趋迎仙桥，作九华水口。化城二字，本法华经喻语，而此处，则以象形称。盖自山麓直上十余里，拓一平地，东岩西岭，环抱如城，故名。其中有溪有田，僧俗百余家，宛然村落。入其中，几忘身在山顶。寺有大钟，蒲牢一击，四山响应。故化城晚钟，亦九华胜景之一。　　寺北一支直下，尽于甘露寺之一天门。一支西结白云山，又西过洋桃岭，起仙桃山，龟山。起伏十余里，转趋东北，尽于庙前镇上首支河南之黄花园。白云山本脉，北走，经八都冈起水封山，直走庙前之义兴桥。自大岭头，又一脉，西行，二十里，向北，结龙山，曹山，尽于休波口。其本脉，过上安岭，又北折行十里，过桐岭，特起四峰山。又东过佛陀岭，起黄旗山。又二里，过魁山岭，起玉屏山，一名翠屏山。东趋六泉口，北出一脉，止于五溪桥之望华亭。登肉身殿坐山，山不甚高，而群山环绕，拱向有情，一登其巅，有唯我独尊之概。　　华严入法界品，大光王入大慈三昧，一切山原草树，皆回转而为敬礼。地藏菩萨，慈悲愿力最深，于释迦已去，弥勒未生前，为娑婆众生唯一怙恃。且又主持大地，而应化在九华。故山灵拥护，实事理之当然也。　　﹝本图说，形容全山山脉与十景，颇为详尽，实旧志纪胜等各书之所无。只九华指南论山脉一篇，大约类似。且指南撮述大略，于十景全未提及。想许居士，或即根据指南山脉，与光绪志十景图记，配合成文。但依本篇全文之第二行，云：其左脉东行，皆石山。及第二十五行，云：自大岭头右行，西北诸山多土质。所指左右，全同指南。与光绪志天台图记所说左右全相反。查山图，应依天台图记为合。恐指南与本文，依化城朝南言左右，光绪志，依天台对北言左右，则两说皆通。特此注明。﹞　　　　附图记（附九华全图，及十景分图各记，并序。）　　云浮黄海，轩辕既白日龙飞。土葄青阳，少皞启金天凤纪。（黄山以黄帝得名，九华从黄山来，少皞乃黄帝之子，初封青阳。）山色接鸟官之树。（鸟官树，乃青阳古地名。）水声通牛渚之江。传丹诀于白龙，窦子则仙都作吏。感弦歌于朱鲤，舒姑本秋水为神。固已国纪马迁，而名齐鳌岛矣。（少皞封青阳，载于史记。窦真君陵阳山飞升，见神仙传。）至若天河濯秀，开山始金粟如来。尤物惊奇，潦草怪青莲学士，宴坐俯三千三界，王阳明仅录数篇。（是编已按本集全录。）书堂对九十九峰，范文正竟无一字。（文正育于青阳长山，予谓必有诗，遍搜不可得。）此则风微人往，徒切低徊，而碣断碑残，不胜感叹者耳。然而青山依旧，绿水长新。金地藏来游，人夸金地。莲华峰入画，我爱莲华。谢公之屐兴高，周子之图道在。四万载名山风雨，天边眼孰回青。十五年胜地琴樽，镜里发惊欲白。借九华为半臂，漫问人传以地，地传以人。摹十景之全神，且看画中有诗，诗中有画。光绪庚子，七月既望，山门山人写，并序于莲华峰顶。九华山水全图记　　旧志，称九华，一重山，必有一水络之，此凡山之所同耳。尝笑关文衍，以半臂画九华，如叶公好龙。今赟出入云泉，直以九华为半臂者，十五年于兹矣。九华以中峰为表，天台南来，甲子北拱，天柱东峙，化城西环，九峰方向，爽若列眉，而水之源可见矣。五溪以中流为经，自闵源北流，西受化城之水，而北下龙池，水势始大，故名龙溪。又北行，东受太古岭之缥溪水，又北，东受翠盖峰之舒溪水，乃西北行，至庙前镇，与双溪水合，始可容舠。双溪西源，出西南之曹山，本名曹溪，与南塘水并北流，至曹溪院，始合为双溪也。又北行，东受莲华峰之濂溪水，是为五溪，出五溪桥，以入大江。五溪源流，了如指掌，而山之委自明矣。旧志无全图，若贡扇之全图，不按方位，且有山无水，亦不得为全图。九华之有全图，自周赟始。（志中凡称澜溪者，即南塘。）天台图记（景曰天台晓日）　　九华，分黄山西脉，由太平石埭，蜿蜒入青阳南境，特起天台一峰，突兀云表，环回九十九峰，唯天台最高，为九华主山。自天台以北，又分两脉。从天台右行，东北诸山皆石峰。从天台左行，西北诸山皆土山。如化城芙蓉，皆土而闲以石。化城虽高，肩舆可达。游者大抵以东岩为观止之境。若天台危峰高耸，石磴蹑空，俯视九十九峰，如儿孙绕膝。五更红日，与泰山日观何异。古来游踪，至者鲜矣。化城图记（景曰化城晚钟）　　昔李供奉，有化城寺大钟铭，此孙吴所建当涂之化城寺也。当涂化城，以城为城。九华化城，以山为城。自山麓直上十余里，得一平地，东峰西岭，环抱如城。其中有溪有田，僧俗烟火百余家，宛然村落。入其中，几忘身在山顶。是为游踪所必至，而礼佛者，则无虚日。寺有大钟，已毁于兵火。光绪年所新铸者，比当涂尤大。每当红日西沈，白云归岫，鲸铿徐发，响彻诸天，参禅者，以此洗涤尘襟，然普利冥阳，功德真不可思议矣。东岩图记（景曰东岩宴坐）　　东岩在中峰西北，谓之东者，在化城东也。崖高化城三里，其上有岩如屋，金地藏初至，栖其间。原名东峰，宏治壬戌，阳明先生改名东岩。正德庚辰正月，先生再至，武宗使锦衣卫侦之，见先生宴坐一室，故又名宴坐岩。（宴坐之名，不自阳明始。宋末元初之陈清隐，已有宴坐岩诗，见本志卷三梵刹东岩条。）岩北为东岩精舍，前有锦衣石，使者坐处也。岩下有龙女泉，稍北有小天柱，高与崖齐，登崖始见。由东岩，东望天柱五老诸峰，西顾古仙岩诸胜，南瞻天台，北览长江，天然图画。此阳明再至，所以必居东岩也。天柱图记（景曰天柱仙踪）　　庚子七月既望，逾东涧直上，山从面起，泉当耳流，十里。至净居寺。寺左大石岩下，多蝙蝠，翅广尺许，平生未见。疑此石即普贤台。寻唐人叠石塔，不得，寺空无僧，无由访问。寺右层冈突兀，如巨鳌首戴一角，即天柱也。又上五里，至鳌顶，天柱陡绝，直冲云霄，人莫能上。乃知谪仙登陵阳天柱诗，亦寄兴耳。旁有小石峰五，徘徊如人立，山下人呼为五老峰。适撰图记，聊摘纪游数行，以征实践。莲华峰图记（景曰莲峰云海）　　莲华峰，在九华非最高，乃一登其上，遂觉高于天台，此固见地体之圆，而世之恃才傲物者视此矣。云海，为黄山大观，九华其少海也。然独称莲峰者，局势宽处，此峰最高。且九华以莲华得名，唯此峰毕肖，以其为石峰，故能抽蕊拆瓣，视芙蓉峰为尤胜。置云海中，真有亭亭出水之态。碧桃岩瀑布图记（景曰桃岩瀑布）　　唐乾宁间，羽流赵知微，于九华炼丹，种桃岩下，花开碧色，故岩名碧桃岩。岩下瀑布，为九华第一。盖天柱之百尺箭，长而小，九子之七布泉，大而短，且皆缘石。是泉大而且长，从危岩飞落，故有悬水之名。又有碧玉，金砂，两泉，映带萦绕，登无相寺望之，天然图画。昔阳明先生，再游九华，皆从此入。于双峰，云峰，云门，天池，金沙泉，皆有诗。而题无相，至九首之多，其胜[既/木]可想见矣。（乾宁，县志作乾道误。）平田冈图记（景曰平冈积雪）　　九华九十九峰，皆悬崖峭壁，游者须扪萝附葛，几不敢俯视。而平田一冈，于羊肠鸟道中，反以平坦见奇。盖客从江外入山，皆由五溪，唯宣歙人，乃由平冈。按志中，前代诸钜公，经此境者，其唯宋宁国相国，明程篁墩耳。唯其平，故宜雪。且九华诸路，遇雪即不能行，唯平冈不以雪阻。自此以往，则渐入佳境，令人应接不暇。而玉峰之游，又仙境中之仙境也。舒姑泉图记（景曰舒潭印月）　　宣城志载，青阳县西北境，吴临城县也。临城南有盖山，高千丈，今九华翠盖峰也。峰旁有泉，舒姑所化也。曷见为舒姑所化，姑性好音，感弦歌，而朱鲤出听也。翠盖峰下有三潭，曰上雪潭，下雪潭，璎珞潭，皆舒姑一泉所盈科而进也。三潭夜明，一月印也。（宣城志所记如此，实则女本化鲤，而非化泉。卷八志余门，许居士，再有按语说明。）九子岩图记（景曰九子泉声）　　九华山，原名九子，是以一岩之名名全山。今全山名改，而本岩名不改，以岩顶如九子，回环向背，团聚而嬉也。昔游齐山九顶洞，同游谓，此洞无佳作。予戏作绝句云：在昔九子岩，于此洞中隐。何年走青阳，顶印留洞顶。寺左七布泉，噌吰如钟鼓不绝。垂云涧泉在其右，若环佩璆然，静坐听之，令人萧然意远。兵乱时，邑人避难其上，坚壁清野之计，钱江保障，遗烈堪追，岂徒以尤物玩之哉。五溪桥图记（景曰五溪山色）　　九华以天台为首，化城为腹，五溪为足。五溪桥，本秋浦孔道。人登化城，面壁一无所见，不如柱笏五溪，天外奇峰可数也。予尝屡经莲华诸峰之麓。及从五溪东望，迥异旧观。盖致王母上元于一室，与凡人何异。若于悬崖云雾间，望高人逸士，即飘飘若仙矣。予九华九首有云：江上亭亭九朵莲，游山不及看山妍。谪仙岂少惊人句，一字名成抵百篇。书九华十景图记后　　自关常侍绘九华于白绫半臂，宋滕司谏始为图，吾家大令为六石刻，程待制合为二，吴天锡分为四，皆不传。旧志，则分合靡定，然皆无总图，无由知山之方向。不标景物，无可名称，观者昧焉。山门先生，与九华有缘，因有名山聊借一官留之句。始立全图为纲，而分十景为目，然后方向名胜，爽若列眉。即图之各记，皆极精卓。至其十体诗，则合书画为三绝，固与九华奇景，并为有目所共赏者也。青阳曹琳佩琴甫识。　　﹝按九华山水奇秀，自来图画源委，曹君书十景图记后，叙之綦详。山门先生，学问渊博，文词典雅，固为有目共睹。其首置山水全图，次列十景分图，自是有功名山。惜其于佛法不特逦逦无知，尚且蓄意破坏。不知山水任奇，若无佛法灵感为之启发，又何能名闻遐迩，朝野归心。谚云：山不在高，有仙则名；水不在深，有龙则灵。况示现凡僧开辟九华之地藏愿王，位邻极圣，较之天龙八部，真不啻轮王之比乞丐。全不一言赞及，反斥崇奉为愚迷，及专事形容山水，究与人心世道国计民生，毫无裨益。今为合四大名山志为一律，及节省靡费，只请王居士绘一全图，附十景图记等，略表山川灵秀。其十景分图，与浮靡各诗，概从略。阅者谅之。德森识。﹞　　　　又附考证　　顾野王舆地志曰：九子山，千仞壁立，周回二百里，高一千丈，出碧鸡，五钗松。（曹学佺名山志）　　九华真人峰北，有山，双髽，如巾帻然，昔顾野王望而爱之，因名帻峰。（名山志）　　九华仙人峰傍，有陵阳，盖九华山之本名也。（苏志图）　　九华山，在青阳县西南四十里，高数千丈，延袤百八十里。旧名九子山，唐李太白，以山有九峰如莲华，易今名。唐金地藏驻锡于此，灵异甚著，今为江东香火之宗。有舍身崖，宝陀岩，诸名胜。峰凡九十有九。刘禹锡，尝爱太华，谓此外无奇。见女几，荆山，谓此外无秀。及登九华，而后悔其失言，盖言江南第一名山也。（江南省志）　　邑之山，九华山，极峰峦之胜，旧名九子，李白以山有九峰如莲华，更名九华。高数千仞，回环百八十里。刘禹锡云：九华竞秀，神采奇异，盖指此也。距城四十里。与九华相接者，曰：同山，以山同九华也。又有联络九华者，曰：帻山。距城十里。一名云冠山，其峰巍峨，俨如冠帻。又有灵鹤山，距城七里。魁山，曹山，并距城四十里。天台山，至伏猊岭，则为贵池界，山之列于西南境者。（舆地图。考池郡志，与省志，略同。而县志，称其南望石埭，西望贵池，东望泾川，北望大江，为池镇山云。）　　九华山录曰：此山奇秀，高出云表，峰峦异状，其数有九，故号九子山。为李白，因游江汉，睹其山秀异，遂更号曰：九华山。又曰：山之上，有池塘数亩，水田千石。其池鱼，长者半寻，颁首赪尾，珠髯丹腹。人欲观之，叩木鱼，即跃。以可食之物散于池中，食讫而藏焉。其流，泄为龙池，溢为瀑泉，入龙潭有白墡窟，其土如面，不墋，歉岁，人多食之。（太平御览。墋碜通。）　　东至黄石溪，山顶横过，云峰堂。西至观音堂溪，横过西南九子岭，西峰庵。（西疑作四）南至松木桥。北至小桥庵溪。此传说九华之四至也。（九华山录）　　九华，东为背，西为面。峰峦之奇峭，岩壑之幽邃，唯华西为多。旧志图，皆详于东，而略于西，殊不足以尽九华之胜。（九华山录）　　施达曰：四方遥集化城，辄诧称九华，徒为福地侈尔，山水则概乎其未窥陟也。如广胜寺一带，目睫失之，遑问其他。广胜西接青峭湾，北渐莲华峰，锐崿连云，飞瀑洞海，层岩邃谷，乳窦怪石，穷幻极态，应接不暇，何止山阴道上行也。（天柱山房记）　　九华之胜，东则九峰，以南为最。南则莲华，双峰，天柱，天台为最。化城仅一东岩，足鬯尘襟而已。（天柱山房记）　　九华群峰之特出者，以数十计。争峙其间者，以数百计。称九十九峰，亦好事者概其成，不能缕悉也。（九华散录）　　　　再附交通　　九华之交通：九华山，周回二百余里，高一千丈，而支山不与焉。南望石埭，西望贵池，东望泾川，北望大江。由徽州，宁国，池州，（仍沿旧府制名称）以达九华，均系陆路，以徽州山路为险远。若沿江各省登山者，水道由大通入。舟行二十里，抵铜埠。夏秋水涨，东行可抵横桥。近年添置小轮，行程尤速。自铜埠抵青阳城，修筑马路，有（橡皮钢丝）车以便行人。唯铜埠南行抵钱家陇，（又作同）须由大通登义渡，或自买舟。春冬水落，均由大通陆行。信件往来，有邮政，无电报。余详路程表，列后。　　　　池州至九华路程表（西北路）池州府城→（十里）←白沙铺→（十里）←童婆铺→（十里）←士齐铺→（十里）←宗文铺→（十里）←石马铺→（五里）←五溪。余与北路同。　　　　宁国至九华路程表（东路）宁国府城→（十里）←长桥→（廿里）←荷花塘→（十里）←寒亭→（廿里）←清弋江→（十里）←浮桥→（十里）←十里铺→（十里）←南陵县城→（廿里）←鹅岭→（十里）←三里店→（十里）←烟灯铺→（十里）←刘李铺→（十五里）←黄金塔→（十里）←乔木湾→（十五里）←石堰桥→（廿五里）←木竹镇→（廿里）←双陪岭→（五里）←青阳县城。余与北路同。　　　　徽州至九华路程表（东南路）徽州府城→（十五里）←封口→（廿五里）←许村→（五里）←金岭→（四十里）←箬岭→（廿里）←汤家桥→（四十里）←三口→（廿里）←甘棠→（三十里）←杨家河→（十里）←石埭县→（五里）←烟墩桥→（十里）←崇觉寺→（十里）←陵阳镇→（十五里）←南阳湾→（十里）←一天门→（十里）←二天门→（五里）←分水岭→（二里）←转身洞→（三里）←三天门→（五里）←平田冈→（一里）←大岭头→（一里）←洗手亭→（三里）←地藏塔　　　　大通至九华路程表（北路）大通→（廿里）←铜埠→（五里）←茅坦→（三里）←钱家陇→（七里）←低岭庵→（十里）←五溪→（五里）←六泉口→（五里）←庙前镇→（五里）←老田→（四里）←利涉桥→（二里）←二圣殿→（六里）←大桥庵→（四里）←甘露寺→（四里）←九华望江亭大通→（廿里）←铜埠→（十里）←横桥→（五里）←焦家埠→（五里）←青阳城→（十五里）←西洪岭→（三里）←华阳桥→（七里）←柯家陇→（十一里）←二圣殿→（六里）←大桥庵→（四里）←甘露寺→（四里）←九华望江亭
