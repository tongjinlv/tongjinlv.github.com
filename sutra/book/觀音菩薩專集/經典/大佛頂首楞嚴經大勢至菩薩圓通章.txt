                                 上一頁 目錄 下一頁                                           大佛頂首楞嚴經大勢至菩薩圓通章                                              　　　　大佛頂首楞嚴經大勢至菩薩圓通章             　　　　　唐，般刺密帝　譯            　　大勢至王子，與其同倫五十二菩薩，即從座起，頂禮佛足，而白佛言：我憶往昔恆河沙劫，有佛出世，名無量光，十二如來相繼一劫，其最後佛，名超日月光。彼佛教我念佛三昧。譬如有人，一專為憶，一人專忘，如是二人，若逢不逢，或見非見，二人相憶，二憶念深，如是乃至從生至生，同於形影，不相乖異。十方如來憐念眾生，如母憶子。若子逃逝，雖憶何為。子若憶母，如母憶時，母子歷生不相違遠，若眾生心，憶佛念佛，現前當來必定見佛。去佛不遠，不假方便，自得心開，如染香人，身有香氣，此則名曰香莊嚴。我本因地，以念佛心，入無生忍。今於此界，攝念佛人，歸於淨土。佛問圓通，我無選擇，都攝六根，淨念相繼，得三摩地，斯為第一。                                 
