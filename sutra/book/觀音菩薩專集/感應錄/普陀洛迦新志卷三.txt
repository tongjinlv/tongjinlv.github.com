　　　　普陀洛迦新志卷三　　　　古会稽陶镛鉴定　古翁山王亨彦辑　　　　灵异门第三（共六十八条）　　性具万法，不假外求。用遍恒沙，无劳力作。故毛端不妨现刹，尘里可以转轮。时劫任意短长，小大自由相入。本归性德，庸诩神奇。惟佛法只度有缘，众生贵乎善感。故金刚石上，来南询之善财。莲花洋中，返东归之慧锷。蛤蜊现相，仁普天心。鲸鲵阻舟，经还龙藏。成宗平粜，洞现祥光。圣祖蠲租，山呈金色。盖菩萨虽妙德无作，而众生固有感斯通也。志灵异。　　善度城，鞞瑟胝罗居士。（鞞瑟[月+氏]罗，此翻含摄。谓含藏摄持佛地一切福慧功德也。）指示善财童子云：「南方有山，名补怛洛迦，有菩萨名观自在。汝诣彼问菩萨云何学菩萨行，修菩萨道。即说颂曰：海上有山多圣贤，众宝所成极清净。华果树林皆遍满，泉流池沼悉具足。勇猛丈夫观自在，为度众生住此山。汝应往问诸功德，彼当示汝大方便。」时善财童子，渐次游行，至于彼山。见其西面岩谷之中，泉流萦映，林树蓊郁，香草柔软，右旋布地。观自在菩萨，于金刚宝石上，结跏趺坐。无量菩萨，皆坐宝石，恭敬围绕。而为宣说大慈悲法，令其摄受一切众生。（华严经）　　按：此观自在菩萨显应普陀之缘起。朱谨志云：「普陀，为观自在菩萨道场，见之佛经者，彰彰如是。震旦僻绝之地，赖有龙宫秘笈，西域梵典，得以显著于世。乃知十方圆明，莫非佛所显化。安得谓梵宫金地，只在祇园舍卫间也。试观今日之普陀，与佛经所说，有以异乎？今日之道场，与大菩萨围绕说法时，有以异乎？有谓胜会不常，法筵难再，不无今昔之殊。然则现前之华果树林，泉流池沼，独非圆明境界乎？」佛印元禅师曰：「满目青山一任看。」程子明道，于言下脱然有省。今之游山者，须著眼看取。而凡夫著相，或有疑之者。菩萨所坐，皆金刚宝石，何此山石甚粗怪，不知山水草木，皆是众生妄想结成。佛之妙明心地，故所见皆是金宝。又当详阅华严楞严法华涅槃等经，然后知名山道场，实为佛所住处。　　唐文宗，嗜蛤蜊，东南沿海，频年入贡，民不胜苦。一日御馔，获一巨蛤，刀劈不开。帝自扣之，乃张，中有观世音梵相。帝惊异，命以金饰檀香盒贮焉。召惟政禅师问其故。对曰：「物无虚应，乃启陛下信心，以节用爱人耳。经云：『应以菩萨身得度者，即现菩萨身而为说法。』」帝曰：「朕见菩萨身矣，未闻说法。」曰：「陛下信否？」帝曰：「焉敢不信！」师曰：「如此陛下闻其说法竟。」帝大悦悟，永戒食蛤。因诏天下寺院，各立观音像。则洛迦所从来矣。（传灯录，旧志。）　　宣宗，大中元年，有梵僧，来潮音洞前，燔十指，指尽，亲见大士说法，授以七色宝石，灵感遂启，始诛茅居焉。（朱志，引元盛熙明普陀洛迦山传。）　　元，释中峰本，观世音菩萨，补陀岩示现偈：　　妙圆通体超诸碍，包裹色空含法界，见与不见二俱离，始识大悲观自在。琴轩居士佛眼通，白华岩畔追灵踪。狭路相逢避不及，似镜照镜空合空。引墨援毫书所见，揭破浮云呈日面，尽十方空一普门，妙相尘尘俱露现。梅花山里老禅翁，沧海一粟夫子冯，浩浩春雷鼓笔舌，巨篇长偈真豪雄。俾我重圆末后句，口缝未开先吐雾。若以耳闻非所闻，不以耳闻非所据。我昔曾游碧海东，海王抱日扶桑红，怒浪摇金光闪烁，照开朵朵青芙蓉。无位真人潜洞府，洞里潮音喧万鼓，珊瑚树头月徘徊，水晶帘外蛟龙舞。波神拔剑驱长鲸，吞空浪雪粘青冥。撒出龙堂珠万斛，宝光射透琉璃屏。法身惊入一毛孔，一毛孔里波涛涌。尔时大士失却磐陀石上吉祥草与檐卜华，但见土烟翠雾埋双踵。有眼共见耳共闻，妙圆通体铁浑沦。最初末后句非句，万里潮声憾海门。（旧志）　　五代梁贞明二年，日本僧慧锷，从五台山，得观音像，将还本国，舟触新螺礁，不为动。锷祷曰：「使我国众生无缘见佛，当从所向建立精蓝。」有顷，舟行，竟止潮音洞下。居民张氏，目睹斯异。亟舍所居，筑庵奉之，呼为不肯去观音院。（旧志）　　宋，神宗，元丰三年，内殿承旨王舜封，使三韩。陡遇风涛，大龟负舟，危甚。舜封惶怖，望洞叩祷。忽睹金色晃耀，大士现满月相，珠璎灿然，出自岩洞，龟没舟行。洎还，以事上闻，遂赐名宝陀观音寺。自是海东诸夷，如三韩、日本、扶桑、阿黎、占城、渤海，数百国，雄商巨舶，由此取道放洋。凡遇风波寇盗，望山归命，即得消散。（旧志，盛传。）　　徽宗，崇宁间，户部侍郎刘达，给事中吴栻，同使高丽。及还，自群山岛，经四昼夜，月黑云翳，冥蒙不知所向。舟师大怖，遥叩宝陀。俄神光满海，四瞩如昼。历见招宝山，遂得登岸。（旧志）　　高宗绍兴戊辰三月望。史越王浩，诣潮音洞，寂无所睹。一僧指岩顶有窦，可以下瞰。攀缘而上，忽见金色身，照曜洞府，眉目了然，双齿如玉雪。天将暮，有一长僧来访云：「将自某官，历清要，至为太师。」又云：「公是一好结果底文潞公。他时作宰相，官家要用兵，切须力谏。后二十年，当与公相会於越。」遂告去。送之出门，不知所在。乾道戊子，以故相镇越。一夕典客，报有道人，称养素先生，言旧与丞相接熟，不肯通刺，疾呼欲入谒。亟命延之，貌粹神清，谭吐风起。索纸数幅，大书曰：「黑头潞相，重添万里之风光。碧眼胡僧，曾共一宵之清话。」掷笔不揖而行。公大骇，遍遣兵吏寻觅，不复见。追忆补陀之故，始悟长身僧，及此道人，皆大士现身也。（宝庆四明志）　　史浩留题宝陀禅寺碑偈：　　绍兴戊辰三月望，鄱阳程休甫，四明史浩，由沈家门泛舟，遇风挂席，俄顷至此。翌早，恭诣潮音洞，顶礼观音大士，至则寂无所睹。炷香烹茶，但碗面浮花而已。归寺食讫，与长老澜公，论文殊拣圆通，童子入法界事。晡时，再至洞下，俯伏苔磴，凝睇嵌空，惟乱石累累，兴尽欲返。有比丘指曰：岩顶有窦，可以下瞷。攀援而上，瞻顾之际，瑞相忽现。金色照耀，眉目了然。二人所见不异，惟浩更睹双齿洁白如玉。于是咸怀庆快，作礼而退。既而治舟还甬东，惧此语无传，用书于壁。庶几来者观此，无疲厌心，不以一至不见而遂已也。乃作偈曰：稽首宝陀山，观音大菩萨。三十二妙应，垂福于人天。慧日廓圆明，微隐无不照。我等由宿植，于菩萨有缘。曩昔一毫端，菩萨悉能鉴。今兹一何幸，联樯来宝所。淑紫得惠风，沧海如鉴净。朝发东秦岸，须臾达莲宫。僧饭洗钵时，相与瞻远峤。石桥跨巨浪，侧足毛骨寒。自念尘坌身，得伴清净侣。同声讽密语，复念我师名。注目谒慈光，忽睹紫金相。崆峒石窟上，宴坐自在容。云雾不蔽亏，跪礼得良久。偕来无老稚，咸识应现尊。赞叹且忻欢，得所未曾有。我念现前众，中多大福人。日亲近我师，所祷如响应。为我忏众恶，遂亦见如来。同办起心香，复陈一日供。倘以昔积善，获此大吉祥。愿敦未来因，永托如来记。浮生如梦幻，熟处放生戒。戒杀多素羞，广阅如来藏。分阴实可惜，栖迟必山林。料理般若船，长登菩提岸。群生迷苦海，拯援使知津。共发向上心，世世同佛会。（旧志）　　给事中黄龟年。礼拜洞前，亲见大士紫金自在相，朗然坐石上。偕游老稚俱见之，因作赞颂。（旧志）　　孝宗隆兴元年七月，御选德殿，梦游补陀，得异兆，遂制赞曰：猗欤大士，本自圆通。示有言说，为世之宗。明照无二，等观以慈。随感即应，妙不可思。（旧志）　　不肯去旧像，屡著神异。其时郡将即迎入城，为民祈福。未几，有僧至普陀，复求嘉木，扃户刻像。弥月像成，僧不知所在。至宋宁宗嘉定间，像偶亡一指，僧甚懊惋。后于洞前，波闲浮一花，视之，乃向所亡指。今所奉菩萨，即此也。（旧志）　　史卫王，弥远，前游普陀，见大士于茶树上，示一目。盖二十年宰相之谶也。（朱志，引盛传。）　　理宗绍定庚寅十月，庆元昌国监明炜，礼潮音洞，倏见火光。左则月盖长者，与童子并立，狮子盘旋，两目如电。及至善财岩，童子再现。黛眉粉面，宝盖珠鬘，森列于前。傍现一塔，晶彩焕发。众僧曰：「我等云集，历年未睹。今承福力，共觏祥光矣。」遂鑴图岩石，用示悠久。（朱志，引盛传。）　　淳祐闲，连岁苦旱。浙帅颜颐仲，虔祷潮音洞中。见大士，并童子，若欢喜状，甘澍立沛。（旧志）　　度宗咸淳丙寅三月，范太尉，以目疾，遣子致祷洞下，汲泉归洗目。既愈，复命子来谢。洞左，大士全现，淡烟披拂，犹隔碧纱。继往善财洞，童子忽现，大士亦现。缟衣缥带，珠璎交错。精神顾盼，如将示语者。（旧志）　　司户王璪，往宝陀山观音洞祷雨。既致州郡之命，因密祷，愿有所睹。须臾见栏楯数尺，皆碧玉，有刻镂之文，如世间所造宫殿者。已而复现纹如珊瑚者，亦数尺。久之于深远处，见菩萨像，白衣璎珞，了了可数。（墨庄漫录）　　元世祖至元十三年，丞相伯颜定江南，部帅哈喇歹，来谒洞下，杳无所见，乃张弓引矢，射洞而回。及登舟，忽见莲花满洋。惊异悔谢，反祷洞中。徐见白衣大士，童子绰约而过。于是庄严像设，并构殿于洞上。（旧志）　　成宗大德五年，集贤学士张蓬山，奉旨祝厘山中。诣潮音洞，见大士相好，仿彿在洞壁闲。次至善财洞，童子忽现。顶上瑞云中，复睹大士，宝冠璎珞，手执杨枝，碧玻璃碗。护法大神，卫翊其前。良久，如风飏碧烟，渐消没矣。祥光满洞，如紫霞映月，现数尊小佛，作礼慰快而去。（旧志）　　致和元年戊辰四月，御史中丞曹立，承命降香币，至洞求现。忽见大士现白衣相，璎珞披体。次及善财洞，童子螺髻素服，合掌如生。适以候潮未行，再叩再现。而善财洞，大士亦在。童子鞠躬，眉目秀发。七宝璎珞，明洁可数。群从悉见之。（旧志）　　至正乙未十月初六日，天台刘仁本，督漕还。至普陀，见大士像于潮音洞，与人闲画帧者无异。又见大将军，与罗汉身，于洞口石壁上。一时群众所见，又各不同。（朱志，引周志。）　　相传有嫂姑来山礼佛，虔持数年。至山，而姑天癸适临，其嫂短之。姑亦惭恨，不敢入山，孤懑舟次。潮生路绝，饥不可得餐。须臾见一妪持箪相饷，屡投小石水中，款足至舟，致饷而去。姑甚异之，不知谁何也。久之，嫂礼佛还，讶姑受饿。姑曰：「顷一妪已来饭我矣。」诘之，示以饷余。嫂知是佛现身，反殿亟祷。瞻仰莲座，则大士衣裾犹湿，遂名短姑道头。在西南海岸，阔四五丈，长三十余丈。小石自相零附，不筑不甃，天然成步。暴风巨浪，冲激不散，真灵迹也。又有七宝阶，相传大士欲从舟山筑海堤通寺，为凡众所冲，遂止。至今泥趾不坏，亦道头类也。（旧志）　　按：裘志列此于古迹门。注云：此事记载不一，大同小异。参营建短姑道头条。　　明洪武二年春，漕使孔信夫，榷盐于昌国。王国英、薛国奇，佐其行。夏四月，道经普陀洛迦山，作礼大士于潮音洞。慈相涌光，金色灿然。珠璎宝珞之庄严，天香霞气之芬郁。大众仰观，莫不叹异。（僧来复蒲庵集）　　高皇帝，命信国公，定宁波后，即往普陀山，有意毁灭其寺。忽海中，有铁莲华，拥出水而，灿然作炼金色。光烛上下，鱼龙交沸。信国公，舟不及度而返。奏闻于帝，异之，即命官修葺殿宇。敕命到日，共见大青牛，浮海而至。吞啮铁莲华叶，其声如雷，舟始获济。（钱希言狯园）　　永乐二十一年，十月十九日。潮音洞，现白衣大士、龙王、龙女、长者大权，从之。辰巳时，现开长眼，面带烦恼。午时，现紫色身，面壁。酉时，善财岩外，现白衣金冠菩萨，坐红日中。韦驮尊天日下立，罗汉海上步云而来。二十日卯时，洞内又现紫金身。（旧志）　　宣德二年四月，潮音洞内大士现，阎罗天子，二玉女随之。（旧志）　　正统二年，二月十九日夜，大士现宝珠于潮音洞，放大光明。（旧志）　　万历二年，甲戌，别传禅师渡海礼大士。云气中，涌出金莲白衣，冉冉示现。师及成都僧翠峰见之。（许志，引陈以勤撰别传塔铭。）　　八年，大智融禅师入山。见光熙幽胜，欲开辟梵宫，乃祷潮音、梵音二洞。若此地宜奉香火，大士当赐指授。夜课，千步沙，见潮拥一大竹根至。师曰：「此大士授我也。」于是结茅斯地，题曰海潮庵云。（旧志）　　十四年，有杭州僧天然，居补陀。其母持斋奉佛。常募金钱，尽致补陀。一日化得菩萨像，颈金铸，以授天然。天然见金颈，心动。谋工人，剥其金，工立死。他日母来自海上，将及山。天然已先知，高声骂詈曰：「怨家害我者，至矣。」见即批其母颊，取刀自裂其颈，绕山数匝。飏言曰。「汝辈莫我若，若我地狱在眼前矣。」遂死。（旧志）　　按：法雨寺，二世如寿禅师，字天然，大智高徒，列传禅德。与此杭州僧天然，自是两人。陈志以十四年，讹为四十年。又删去杭州二字，不为表出，则不免累及曾参矣。　　十八年，庚寅十月，寺僧有相讼者。郡丞，龙德孚，素信佛。诣寺轰僧，疑其不守戒律也，取法华经毁之，令僧跨焉。夜梦神人传佛旨曰：「奉道毁道，罪在不宥。罚作三石牛啬官，盖冥官也。」孚力求忏悔，大智亦助之求解。已乃梦曰：「愿偿经乎？用百当一。」孚唯唯。返郡，亟印百部以进，向道弥笃。（旧志）　　鄞，沈一贯，印法华经歌云：　　楚中山水绝天下，龙侯禀其最奇者。为吏不肯兄龚黄，为文又欲家班马。来官我郡近四年，手披口决如涌泉。细民怙之为二天，老吏吐舌不敢前。遍搜至人作师友，布衣穷巷多周旋。心好山水幽胜处，攀萝蹑磴栖青烟。当年曾读参同契，飘飘庶几试其事。挂壁蒲团代象床，赤脚双童当家累。龙侯龙种灵且幻，幻出人心最灵异。郡中佛域补陀岩，五台峨嵋鼎足三。灵踪中废比兴复，四方趋赴负且担。丛林人多讼事起，不辞扬帆入海水。指挥擘画且有条，鳞次绮分端可拟。总为卫佛心太殷，欲吸海水浇膻荤。白爇经函作盟咒，群驱僧众陵烟氛。目见千里不见睫，首欲渡人先浪涉。未睹如来腾玉毫，已见韦驮按金铗。病中忽自絷南冠，定里俄成白骨观。敕遣冥中作牛吏，谁堪世上为龙官。新从下土不知体，顾此愚诚良不昧。智师助忏恳且哀，蜿蜿痴龙此时蜕。为余敬乞莲华百，因师上赎如山大。世人且莫轻痴龙，慈恩慧爱于君钟。严父何曾笞爱子，圣人讵肯诃凡庸。龙侯生还未是还，大还还在莲华闲。修士自能遵觉路，宗师也不逃深山。焚却木人干却海，此时欢笑黄金颜。（海南一勺）　　万历中，江阴小吏焦某。由湖广典史，迁知事，赴任江行。有楚僧，自蜀江来，募金六百，往普陀山树刹，附舟而行，焦诺之。既而窥其金，一夕暴风，推僧入江。僧自分必死，倏见观世音菩萨，自空中降，持一灯，引入芦漪，遇渔艇得救。复募六百余金，往普陀偿夙愿。南海返桌，闻焦不安而死，只一子，无故跃入江中死。乃叹息者久之。（海南一勺）　　万历庚戌二月，江阴顾山庵、庄长老，进香补陀，有行童担幞相随。至山瞻礼金容，行童默于菩萨座前，发誓愿舍身以报佛恩。舟出莲华洋，飓风骤作，跳入波心。七月中，行童夜至庵扣门，众僧疑其鬼，拒而不开。行童说观音神力护持之故，众不信。问长老安在，则曰：「往玄墓山。」行童径投玄墓。时长老方毕夜课，忽闻行童窗外唤声，心亦讶其为鬼。行童曰：「弟子实人也，未曾死。初跳入洋时，见一胡僧，体状魁硕，著赭布袈裟，乘一船板而来。口称吾度汝，载之而浮，轻疾如驶。倏忽已及浅沙，引而登岸。问何地，曰：舟山也。某顾视胡僧，衣履都不濡湿，心异之。挈某同叩人家求宿，须臾失胡僧，知是菩萨显迹矣。」长老开门纳之，同还顾山庵。（钱希言狯园）　　苏州，皋桥，张叟，素尊像教。万历辛亥，将诣南海补陀，瞻礼观世音，挈其八龄孙以行。既达杭城，欲乘一船，其孙见满船人，悉被绳缚手足。向翁白其异，叟大骇，遽从其言，登岸。及换第二船，其孙复白所见如初。已又登岸，更求第三船附之。问其孙，曰：「只前两船怪异，余无所见也。」叟意未决，有二人立船首大呼曰：「勿乘彼而来此，此船甚安稳。」逡巡间，又若有人自后推之，遂挟孙登船。坐甫定，视呼者推者俱不见。日暮潮至，前两船覆没，无一存者。张叟所附之船独全，乃知大士默佑也。（狯园志异）　　补陀潮音洞，有二大士者，一现男子身，一现妇人身。面目黧黑，头发髼乱。万历三十三年，妇人以六月至山。男子礼九华，以十月至山。居于洞南之山顶石上。各以茅苫一篷，高不过三尺。上漏下湿，匡坐其中。惟饮水茹蔬而已。人与之米不辞，与之钱亦不辞，有游衲至，竟散与之。或数日绝粒，不以为病。山中人以为丐者，莫之知也。余偕居士陈载卿，夜至其所，默与之坐。不通问讯，彼亦不惊顾。举灯视之，惺然无昏睡状。余始与之谈，男子但笑而不言。妇人则随叩随答，不作道理会。而吐辞等刀锯，莫可犯其锋。问其姓名，则曰有甚姓名。问其年纪，则曰有甚年纪。问其何许人，则曰有何方所。问其曾住何山，则曰住终南为久。问其见何道理，但曰眼见大海，耳闻风声雨声潮声鸟声。问其作何工夫，则曰有时想起观世音，便念几声，余则惟坐，坐中亦无甚做工夫处。其言词直捷如此，似胸中无一物者，余大骇之。春二月，人皆来谒洞，男女堵观之。曰：「汝辈各安隐去，问我何为？」遂不见。（旧志，明释真一二大士传）　　施氏，尤锡绶妻，长洲人。万历丁未，患膈症，积治不效。一日有道姑入其门，曰：「吾见汝宿有善根，当为治之。」出黑色丸子，教临卧时，噙化口中，疾当自愈。施作礼而谢。道姑曰：「他日有便，访吾于南海可也。」问其家安在。曰：「汝过南海，问妙海老人，无不共晓。」锡绶归，施语之，惊曰：「若言南海，得非观世音乎！」夜如其言，疾顿除。明年偕其姑，同诣普陀瞻礼。入寺门，见妙海宫三大字，榜于殿室，始悟菩萨之灵感焉。是年九月，施坐堂中，又见一道姑，排户而入。谓施曰：「汝阳算止二十九岁。因装金像一躯，又施经板一块，又见路傍饥人舍饭一瓯。有此三善，获延三载。又曾遇肉身菩萨默化来，故不即夭折耳。」施见此姑双瞳秀异，宛肖曩昔所遇者。因合掌百拜，哀祈拯度。道姑曰：「早办修行。」举头而不知所之。（钱希言狯园）　　四十年，海潮寺火，有一僧病，卧韦天殿下。忽像作声叱起曰：「火来也。」其僧即起，背韦天出，步迅如飞，移置门外，得不火。明日，七八人舁之不能举。僧病顿苏，强逾平日。智师存日，或乏粮。在韦天前祷之，便有斋至。（旧志，钱光绣耳耳目目集。）　　泰昌元年，十月。宋珏，游普陀礼潮音洞，历历皆往昔梦中所见。夜梦乡人，赠一玉杯，内碧外白，制不甚方圆，而古润可爱。酒干，见杯中一白猿倒挂于树。谛视之，白衣大士立猿侧，眉目逼真。醒则叹观止矣。（广虞初志）　　明季，徽人汪姓者，僦居昆山王澄老对门。持斋三年，拟至普陀进香。某年元旦，已束装，往东门玉龙桥下船矣。忽店傍火起，急报促回。汪曰：「吾积诚三载，方朝菩萨，岂以一店易吾志乎。纵被焚，吾不归矣。」竟扬帆而去。香毕回昆，见四面店屋，及王氏大第，俱一片焦土。汪店楼房独存，万人惊叹。（现果随录）　　黄司理海岸，名端伯。礼大士，感大士现形天际。霓裳霞葆，讶为蜃市。（旧志）　　清顺治初，海寇阮俊，与日本僧谋，欲将明赐藏经，载入日本。山僧照中，率数百人，至舟山哀求不已。阮怒曰：「汝等欲得此经，当向龙宫水府求之。」遂装往，至海中，大鱼挡舟，不得动者数日。阮悔过亟返。不半日，舟达道头，僧众欢迎至藏殿。阮为讽经设供，安众而去。（裘志）　　顺治己丑，秣陵黄土山人刘某，生即茹素。同弟朝南海，舟中，刘发愿求见菩萨。忽海面见二莲华，大如车轮。一华中坐一童男，一华中坐一童女。旋见菩萨坐大莲华上而来。刘礼拜起，视菩萨与华俱不见。顷之，风涛汹涌，舟覆，同行六人，及弟皆没。刘甫入水时，觉眼前遍满红光，有一僧携之同行，瞬息闲，忽已抵家，僧失所在。入门母出，方知菩萨救援之力。（己求书）　　康熙三年，元旦，众僧见山中，有白光如虹，从佛殿顶，贯至小洛迦山。大士衣白衣，乘光而度。识者预知寺有难事作矣。（旧志）　　四年五月，红毛番人来普陀，住半月。尽取铸像幡幢等物，往日本，贸易得金二十余万。将归本国，船忽自焚，番人俱溺海死。（旧志）　　十年，僧既内徙，土寇以火镕普陀圆通大殿金范大士像。像镕，延烧及殿，贼不得出，焚死者无算。（旧志）　　十一年，壬子春汛，诸军伍泊舟洛迦，入大士殿，清净如平时。出门毒蛇如猬，张口喷气，诸军惧而奔避。又有狞犬成群出噬，进退无门，死伤无数。人以为起遣之报。（旧志）　　是年，宁波水师出洋，归时，兵丁盗藏补陀大士像。甫解缆，风浪大作，舟将覆，主将疑而搜之，送还寺中，舟乃获全。（旧志）　　又有斧劈沉檀像，及盗脏中物，并将铜像打碎，包归图卖。中途陡起风潮，主帅惊叩哀祷。归不逾年，皆受惨报。（旧志）　　二十八年春，圣驾自禹陵回。御独木龙头小艇。一日将到嘉禾城，过某桥，忽见老妪，当头簪红花一朵，独操小舟，直过御前。上问何船，妪应曰：「渔船。」上问有鱼否，妪应曰：「有，欲买乎？」言讫不顾而去，未知所往。定镇总戎黄大来，尾御舟行。见上与老妪语，惊疑之，急桌拥卫。上问何官，答曰：「臣，定海总兵黄大来。」上即从容问大来舟山状。大来于是得乘闲言普陀事颇详。次日召大来入，发帑金千两，建盖普陀山寺。（裘志）　　二十九年，六月二十九日，定镇蓝公理，谒梵音洞，亲见大士现身。大眉赤面，富须髯，眼露青白光，鼻准微有白点。冠金圈大火焰，衣黄黑色，阔领方袍，微似达摩状，头顶俱现，后但露一手。又见一小佛，赤脚立大士顶上。公叩谢不已，倏无所睹。（旧志）　　按：周某闻见录云：定海总兵官，蓝公理。巡缉至普陀洋面，见小舟坐一妇人，手提篮，内有鲤鱼一尾。艄后童子摇划，呼之不应。往梵音洞而去，倏而不见。公命对洞开炮，卒无音响。次日诣山礼佛，见大士，及傍立善财，与昨所见，面貌无异，始知菩萨显灵。篮者蓝也，鲤者理也，由是愿为护法焉。　　展复初，江西布客某者，乘便进香。见天王像，其一颓圮。私念旧闻名山宝像泥，可和药，乃取少许去。至舟神昏头痛，见长身天神怒目叱曰：「何得割我胫肉。」其人大恐悔过，浼僧持送还山，立愿新像。（旧志）　　广东洋商麦灿宇，自东洋回。忽梦巨人索其舟载一大骨，商怖而醒。时值夜半，黑风大起，舟欲沈。众呼号不止。忽转风，舟行如驶，黎明达岸，至普陀矣。大喜，入寺礼大士，见一天王，足坠像前，与梦无异。瞻拜惊叹，遂施金新像焉。（旧志）　　吴门，江文乐，礼普陀自叙略云：康熙戊寅正月，南濠善士陆德敷，领众裹粮，南海饭僧，邀乐同往。二月初十日，同析弟，登普陀前寺。是夜二更时，目现白光。次早，乐等朝梵音洞，见白面大士，白面龙女执拂，逮栖壁鹦鹉，金面大士，有钦○二字。其一字，乐见未明。幻庵僧见云是佛字。右立韦驮龙王，金容西相观音，青螺须髻。寿星高帽苍髯，手拈柱杖。仙人科头跣足，身倚碧桃。诸佛或大或小，或坐或卧，或行或立，层叠不可胜计。析弟所见，少有异同。德敷，见大士、韦驮、善财、龙女。十二日，朝潮音洞，见金身三官一尊，关圣一尊，赤面绿袍，金容大士，金角青面武曲，戏蟾刘海，挂钱巨狮舌上，现一小佛，罗汉三尊，内有一托塔者。挂帆小舟一只，析弟，更见舱中有人，并执篙者。十三日，后寺饭僧。承别庵和尚，于我祖神前设供，拈香说法。事毕，再叩梵音洞，仅见金面大士，诸佛数尊。十五日，前寺饭僧。承潮音和尚，于祖神前设供，拈香说法。二十八日还家，缕述灵异。而懋弟，亦告于初八夜，梦至普陀梵音洞前求相，垂下水墨大士一轴。弟求示真相。傍一大士云：「与见画者，亦汝诚心所致也。」（裘志）　　三十年，茶山宝称庵，僧慧如，因大士像坏，载募云闲，月余无施者。一夕，私置王俨斋中丞门。袁夫人，梦一素衣淡妆姆云：「自普陀山来化衣单者。」寤而告中丞，梦亦复然。晨讯阍人，乃知大士像也。因炷香谢罪。呼僧至，许为新像送普陀。（旧志）　　沧州，张汉儒，至普陀谒大士毕，欲归。见一老人，于洞外扫除，因与语曰：「若远来，欲见大士乎？」张曰：「四千里至此，得见大士，死无憾，然大士安得见？」老人曰：「但虔祷，当有所睹。」张乃与同辈十余人，跪祷。久之，忽见洞口有金光。老人曰：「大士出矣。」众谛视，果睹大士，自石壁中出，惟见侧面。又祷曰：「既蒙大士现身，愿睹正面，顶礼归日，摹塑像设。」大士即又背洞面海，去人咫尺。绀发卷闵，高颧隆准，衣绿色。半身在云气中，不可见。众欢喜稽首，倏入石壁去。（居易录）　　长安荐福寺僧行义，谒普陀山。与云水僧七人，雨中炷香潮音洞，虔祷愿睹大士慈容。倏见洞中现五色光，光中有大士立像，傍有白鹦鹉像。庄严妙好，是女人身。他僧见者，种种不一，久之乃没。（居易录）　　学士高公士奇，感应说云：山妻傅氏，素信佛，诵金刚经。康熙壬申四月疾，自知不起。二十七日辰刻晕眩，少时复苏，口中惟诵金刚经。言：「佛力无边，若修南海普陀寺大殿，可延生两年。」至五月初四日，长逝。弥留之顷，余云：「若尔冥途果无苦累，当以梦告我。」山妻点首者再。今年二月十七日，大儿舆，方夜坐，忽汗下头眩思寝。梦至灵隐，有老僧十七八人，游行林间。一僧曰：「汝欲见汝母耶？可入我袖中，携汝往南海。」少顷，至一山，环视空阔，殿宇巍峨，额曰：普庄严殿。众僧围绕诵经，并说偈云：「修理大殿功德，世世生生，永不坠三途恶道。生天人中，受胜妙乐。」少顷，见母，黄杉，衬淡红衣，素裙，合掌云：「金刚般若，量同虚空。恩沾大千，利周沙界。天上人间，最重此经。我今承佛力，已能记忆，不失一字。无去无来，现在发菩提心，永不退转。寄语汝父，勿悬念我。」骤闻水声而寤。舆性笃实，不能诳语，因笔记之。其衫裙，十月朔日，余所焚，舆不知者。（旧志）　　五十年，五月初一日，知府马柱石，到山启建祝厘道场。感大士，放金色大圆光于清凉山冈，移时方散。两寺住持，有偈志其事。（旧志）　　雍正九年辛亥，发帑七万，修建普陀前后两寺。时法雨住持法泽，谓山在海洋，礼谒者，皆由舟楫。而寺中从未奉有天后香火，甚为缺典。乃谋建阁三闲以祀。及阁成日，黄昏后，忽见彩船一只，仪从旌旗，缤纷整肃。左右羽扇交蔽，前掌大灯两盏，照耀光明，从东洋海上而来，直至千步沙。监督诸员，及僧众工役，同时共见。知为神灵示现，无不惊异。（旧志）　　法雨寺，大雄殿内铁观音一尊。乃康熙十三年，遣界后，有偷界小船数十，泊千步沙。夜睹火光烛天，比旦见一铁佛首，卧置沙中，不知何所从来。始悟夜来之火，即佛光也。群舁至寺供养。二十七年，江南武云山进香感其异。请于住持别庵，载往金陵募铸全躯。有缙绅杨公女，笄年，卧风三载。母徐氏，赍金虔祷。次晨，其女步履如飞。又有代邻持釜来施者，贪其完好，易以破釜。夜梦神索故釜，寤而病，送釜忏悔始愈。大著灵验，远近奔助。不两月，得铜铁十余万斤。郡守觊其利，禁不许造。义士陆寅生，诉于道宪刘公，乃令速铸。守旋以事被逮。全像既归，灵应如响。雍正九年，发帑修建，监督者，欲令移供圆通宝殿，多人再四舁之不得。住持法泽前祷，佛果示筄，欲仍故处。诸人惊异，遂不敢动。（许志）　　乾隆三年，十月二十日，法雨寺鼓楼，以香灯僧不戒，毁于火。风猛甚，将延及水月等楼。忽见神灵示现，风旋外向，诸楼无恙。次年住持法泽，乃告总镇裴公鉽，邑侯黄公应熊，设簿广募。法泽闽人，闽之渔船数百艘，踊跃乐施。法泽亲往温州采料。宁台道王坦，温镇黄有才，咸以原系钦工建造，免其税饷。装运至山，适值前毁之期。连日风浪大作，不能起卸。法泽祷于大士，忽二十六日，风恬浪静。又有二十余只渔船，泊千步沙，相与协力，浮水拽岸，一日毕起。遂兴工修造，崇敞如昔。（许志）　　嘉定冯生，贫而好善，一日进香南海，中流风发舟覆。恍见甲士，引至龙王前，谕曰：「子写方救人，善心诚切，达于水府。特遣救汝，与汝秘方十二，行之可以致富。」取方授之，命甲士送归。倏忽到岸，方在袖中。心知大士暗中调护也。后依方行济，成富室焉。（劝诫类钞）　　甫里曹渭南女，为张迪九子妇，病喉溃烂。时迪九既没，渭南医祷俱穷。一日女忽起于床，一口数人声，声梵语。手挥渭南曰：「去去！老衲南海来，以吾故人张迪九故，非汝曹所能致也。」女启口如就示状。俄而蹶起，自言病殆时，见故翁搴帷注视，叹息而去。翌晨群僧来，其主僧，庞眉蜷发，状如西相大士，从者左右侍。问答缕缕，不复记忆矣。（阴骘文新编）　　陈君选，年五十，只一子，幼慧而孱。既授室，忽患痨瘵，势沉笃。有友告之，闻南海普陀，观世音菩萨，灵感宿著。若能信心，往祈郎君之疾，勿药有喜。但山川修阻耳。陈云：「果往求有验，何辞道远！」遂择吉出门，向南而行。凡八日，出本省界。是日午未闲，车中体倦，投店早憩。饭后闷坐无聊，因出散步，闻有大声呼其姓名者。且曰：「汝子疾垂危，今往普陀拜求观世音乎？」骇而视之，乃一道者，翛然尘表。念趋揖问，素昧识荆，何知余姓名，及余子疾？道者不答所问，但云：「爱子何必如是之切。汝子疾，乃汝一生积愆，报在汝子之身，往求菩萨无益也。」陈再揖道者，求示其详。曰：「汝今后，若能速改前非，力行善事。又能将前明杨椒山公家训，抄写一卷，朝夕朗诵，事事遵行。子疾当自痊，不足虑也。」陈欲再展问，转瞬失所在。错愕良久，始悟大士化身，指其迷途也。乃望空拜谢而回，及抵家，其子伏枕闻之，欣欣有起色，而病减半矣。月余全愈。（传家宝序）　　无隐师者，毗陵世家子也。尝曰：「名山大川，无非菩萨影现道场。脚头脚尾，处处逢渠。」于是托足云水，瞻礼普陀山，感大士现妙庄严身。睌归，养病于神骏寺，诵七佛偈而逝。（海南一勺）　　临江丁兆僖，服贾于蜀。母叶氏，在家病足，数载不瘳，因虔祝大士。后乡人来蜀，知母蒙大士显灵示梦，病从此日瘥，即祷祝之日也。数千里，有感辄应如此。癸卯酬宿愿，进香普陀。至梵音洞，得睹大士慈容，不甚了了。默念远涉风涛，斋肃而来，岂下怀未诚欤。念未已，忽见洞内大士，身穿白衣，右手三摆，前立红衣童子，又不类世所绘塑者。兆僖惶悚伏拜，焚香顶礼以退。（勉戒切要录）　　南丰武举章开元，嘉庆年闲，以骑射教人。课徒用力太猛，仆地，呻吟床蓐，见一役曳之行。忽身后一人挽而呼曰：「勿尔，此人奉行敬信录，持观音经甚虔。若仍短寿，何以劝善？」役曰：「奉上官命，安知其余？」曳如前，而挽者益力。役释手，以梃掠章而去。身后人谓之曰：「渠虽去，明日系卯期，必又至，汝其殆矣。吾指汝到南海求救大士。」章虑蹒跚难行，曰：「但合掌端坐，诚心念南无阿弥陀佛，及大慈大悲，救苦救难，观世音菩萨宝号。」章如教，觉身如风箨飘空而起，海立眼前矣。海上有岛，往来皆道服。章伏岸宣佛号，良久，见两三白发叟，携一人下山，貌肖己。身后人曰：「此汝魂也，速礼菩萨叩谢。」忽前役又至，梃章足而去。身后人曰：「汝无悸，今蒙菩萨赦宥矣。」且曰：「汝归去，当坚持前念，自修以训人，毋怠厥志。」章唯唯，蘧然而苏，身仍在床，足疾顿失。（因果实录）　　江夏某大姓，夜建醮。邻媪携幼女往观，有狰恶巨人，拉女出，强之行。忽东南隅，现红光。巨人惶惧，舍女奔。红光渐近，有璎珞被体者，类观音像，诘女所自，且曰：「余南海大士也，可随往。」俄至一所，迥殊凡境。大士顾侍者，不知何语。未几，侍者率巨人来，大士叱之，金甲神摔之去。一日，见黄冠人叩谒，述其母奉佛，终身不茹荤。大士谓女曰：「尔母善行可嘉，当令母女重逢也。」黄冠人，嘱闭目，觉履空而行，止则故乡也。女归，见榻卧一人与己肖，恍若有自后推合者，遂如梦觉。初母与女看醮，女忽晕绝。第胸膈温暖，不类死者，月余始苏，备述颠末。女自此不茹荤，虔奉观音经。（海南一勺）　　光绪二十四年春，有台州黄岩县，三甲地方，民船一艘，装客数十人，赴普陀进香。及回，船行数百里，忽然雾雨骤至，舟不能驶。船主问曰：「尔等在普陀，有不洁净之事否？」内有一老媪，急解囊，将黄瓦一片，抛入海中。顷刻，云雾渐散，舟行如故。究诸老媪云，此瓦世所罕见，慕其色黄光滑，欲于夏日作枕，以纳其凉，非有意窃取也。不意佛之感异已如此。（采访）　　光绪三十二年，二月。象山县，蟹钳渡地方，有张姓婆媳二人，来山进香，寓佛首庵。翌日，媳出外礼佛，至夕回，遗失拜佛布一方（俗名手方），内有各寺宝印。姑闻之，不胜愤恨。越数日，归家开橱，检查别物，忽见所失之布，在衣服中。一时咸以为异。（采访）　　江浙信心妇女，每以白布铺地礼佛，名为手方。间或垫坐，为护衣服，固无不可，但不应打印其上。若已打印，则万万不可铺以礼佛，况垫坐乎！彼殆谓半截未打印，坐则无碍。不知以有字之布置之于地，尚属亵渎。况既坐其下半截，上半截亦贴靠自己下体，或有竟坐于打印之处矣。须知印上之字，皆是佛菩萨之圣号。理当格外尊重，何可如此亵渎？阿育王之印，则是释迦如来真身舍利宝塔之印。普陀普济寺，则是敕建南海普陀禅寺观音宝印。（普陀禅寺，乃明万历三十三年御赐额，至清康熙三十八年始改赐普济禅寺额。如此，谅此印是康熙三十八年以前所铸者。）法雨寺，则是南海普陀天华法雨观音宝印。余可类推。打印之布，只可藏于家中佛龛，或神龛内，则有功德。若用以铺地拜佛，则其罪非小，况垫坐乎！（如已经铺地拜佛用过之手方，则又只好洗净焚化，切不可藏佛龛中。）譬如子孙，以祖父之名，书之于布，以作拜祖父时垫地之用，及坐地时，恐污衣服，用此布以垫坐，则人必以为不孝，自己心亦不忍。何竟敢以佛菩萨圣号，印于垫地护衣之布上乎！其原由于僧人不知事务，唯欲多打印，则多得钱。不计此布万万不可打印。若此等僧，纵有修持，亦当堕落。以乱为人打印，令一切信心妇女，同作亵渎佛菩萨之大罪故也。愿诸僧俗，各各痛戒。又愿识字之人，见闻此说，逢人劝诫，令一切人改此恶习，则功德无量无边矣。（采访普陀挂搭僧稿）　　按：旧志，有分灵感示现为二者，有另立经证门者。其实示现即灵感，菩萨妙应圆通，众生共仰，尤不待证而方生信向。况本志卷一，许止净居士所撰之感应颂，甚为详备。（有注，及经证之单行本，尤明了。）故今但略叙灵异而已。朱谨志示现论曰：示现，亦志中灵感类也。有感而不现者矣，未有不感而现者也。夫色见音求，佛所呵斥。大士曷为以形现也？此正慈悲度人，恒顺众生之至也。众生所知者形，故所现者惟形。其实非形也，无形之形也。非现也，不现之现也。无形之形，形亦非形。不现之现，现亦非现。大士如月，众人如水。人见大士，如水受月影。不可谓影即是月，又不可谓月即是影。又不可谓影非月影，又不可谓月本无影。月之照人也，有目者即见月。月之照地也，有水即有影。然而人之求见于大士，有现有不现者，何也？此亦如水之受月，清者受之，浊则不受矣。大抵人之求见而得现者，或遇之于无心之顷，无心即能感矣。大易不言感，而曰咸，咸乃无心之感也。又或信心以求之。经言：「信为道元功德母。」信则能感矣。经又云：「菩萨善应诸方所。」示现，亦善应也。何疑之有？经固佛所说也。唐斐相国云：「后之学者，当取信于佛，毋取信于人。当取证于本法，毋取证于末习。」世之人，不信佛言，惟执己见，影附为高明之见，亦惑矣！夫无心，信心，水之清者也。反是，则浊。彼且以为己智而人愚，岂知其惑之甚耶！是故己见一立，虽智亦愚。知见不生，虽愚不害。此平心之论也。或曰：「人之求现者，述其所见，各有不同，何也？」岂水中月影，亦有异同欤？」曰：月体一定，故无异影。若夫佛之法身化现，岂有音声形色之一定者欤？所见有不同者，各自有其感召，非应之者为之同异也。天之生物，形色不一其类，是其所禀之刚柔燥湿，有轻重纯驳之不齐。天非物物而铸之者也。天之生物，已不可测矣。佛之法身变化，亦岂凡夫意见所能测识欤！儒之言天，则曰不测。言神，则曰圣而不可知。佛之化现，不可思议。世人于至显至近者，昧不之辨。乃于不可测者，而必欲测之，不可知者，而必欲知之，不可思议者，而必欲思之议之，多见其不知量也。或又曰：「示现，即有之，亦幻境耳。儒圣亦有是理欤？」曰：有。古所云，见舜于墙，见尧于羹者，非于虚空见之欤？羹墙中，岂真有尧舜欤？孔子学琴于师襄而见文王，抚琴动操之闲，文王果安在欤？是则心神之感孚，有不期然而然者。亦与梦见周公无异。其实于太虚空中，毫无纤翳也。或曰：「圣固有之，凡夫岂能然欤？」曰：道，固愚夫愚妇之所与知与能者也。言其至，则虽圣人，亦有所不知不能，非夫妇之愚，有以驾乎圣人之上也。盖愚夫愚妇，适然之顷，亦有休机息虑之时，而其愚诚笃信，反胜于贤智之过为妄生疑虑者。故凡求现得见者，大抵明察之人少，庸众之人多，以其智虑鲜也。道之流行于天地闲也，大圣大贤而外，惟赤子之心，与夫妇之愚，庶几近之。故曰：百姓日用而不知。即其不知之顷，恰与赤子之心，同其浑穆。是故释迦弟子，有蛇奴者，以愚钝得度，愚固道之所不外也。其有著意求现，而未得见者，如镜之被呵而晕也，月之被云而掩也。人心与焉斯窒矣。作意以求，诚即非诚矣。世之人，非沈空，即著有。其以示现为虚伪者，正其著有之见胜也。彼盖谓佛之法身，遍周沙界，必不屑屑焉，株守于此，遇人即现也。此则以凡情测佛者也。佛固遍周沙界矣，此独非沙界乎？佛尚有不屑之意见乎？虽然，示现，亦非大士实际也。如其不信，亦无不可。盖信示现一方之大士，不如信遍周沙界之大士。信遍周沙界之大士，不如信当前之不信有示现，不见有大士者之真我。是则真见大士者也。如有是人，法门赖之矣。海南一勺，称为理圆词达，因附录之。　　又按：胡应麟笔丛，王弇洲观音本纪，皆谓古时观世音，无妇人像。历引法苑珠林、太平广记诸书以证之。赵瓯北陔余丛考，以王胡说为未然。引北史，齐武成帝，见一美妇人，变为观世音。南史，陈后主皇后沈氏为尼，名观音皇后。证六朝时，观音已作女像。又引南宋甄龙友题观音像，有巧笑美目语。又寿涯师，咏鱼篮观音词，有窈窕丰姿语。证观音之为女像，宋元明已然。近俞樾《小繁露》，引夷坚志，观音救目疾事。又以宋时，犹未皆为女像，说各不同。窃谓地藏本愿经云，地藏王，一世为大长者子，又一世为婆罗门女。观音之不能定其为男女，殆犹是欤！虽然，此且约世俗迷情而为剖决。若知观音遍十方界，尽未来际，随九法界众生机，现十法界应化身，则前之所谈，何异断竿量天，折锥探地，为可怜可悯也！
