　　　　观音灵感录　　　　善有善报类（信为道元功德母，长养一切诸善根，既长善根，定获善报。）　　山西张玉有女，名佛儿。好诵观音经，年及笄，暴死。半日而苏，言被二冥役挟过叉岭，见黑被先裹二人纳陈家，次裹佛儿以花被曰：「汝负渠钱一千五百，今应还渠也。」有绿衣者前曰：「此女念观音经，姑舍之。」因失足堕地，瞿然而醒，白于父。明日，父访叉岭，果有陈家，夜产三犬，二黑，一斑，斑者毙。归而取钱如数还陈，陈不受，以钱为张作功德焉。　　清徽商程伯麟，久居扬州，奉观音大士甚虔，乙酉夏，兵过扬城，程祷大士求救，梦大士谓曰：「汝家十七人，十六口俱得免，惟汝在数，不可逃也。」程醒，又复恳祷，乃梦云：「汝前生杀王麻子二十六刀，今须偿彼。可令家中十六口并住东厢，汝独在中堂候之，勿遗累家人。」程信之。越五日，兵至门，程迎问曰：「汝即王麻子乎？我欠汝二十六刀，可杀我。」兵惊曰：「汝何以知我姓名？」程具告以梦，兵叹曰：「汝前世杀我二十六刀，致我今世报汝，我今杀汝，汝来世不又报我乎？」乃以刀背斫程二十六下而宥之。唐宜之曰：记此事有三意：一者，见菩萨大悲，能回定业。二者，见宿业既熟，难脱如是。三者，见目前所受，悉是往因，宜欢喜领受，不当怨尤，亦不必苦苦以趋避乱心也。　　清杭州凌聚吉女，忽遘奇疾，口中谇谇作声，聚吉叩之，答曰：「余倪姓，名瑞龙，扬州人。有地五十亩，被人占夺。汝女前身即察院刘某，受我银，复毙我命于狱，含冤十六载，今索命耳。」言已，押女赴地府。已而口中喃喃述冥事，聚吉忧甚，命女虔祷观音大士，日诵圣号三千声，以求释怨。女见鬼差示审期，及期赴审，倪愬受脏毙命状，女力辩死非由己，神判曰：害命虽虚，而受财则实，理合科罪，仍命候殿讯定夺。越三日，被押赴三殿审讯，女惶恐乞命，王曰：「念汝忏悔，持诵观音大士圣号，姑释汝。但须力善，以延天年。」仍令二鬼送女归。陆圻曰：按凌女之病，发于癸巳，距前六十年，遍查履历，果有一姓刘者，任淮扬巡按，名应龙，字在田，湖广宝庆府邵阳县人。中万历八年庚辰进士，初任昆山知县。丙戌，行取四川道。戊子，长芦巡盐。己丑，淮阳巡按。自前万历己丑，系男身巡按，至今癸巳，女身遇鬼，通共首尾六十五年。又今乙未，则六十七年也。转变如此，吁！可畏哉！　　清邱鲁，江西临川人。雍正乙卯，见观音经，喜而虔诵，连生二子，私谓未必观音力也。斋心渐弛。丁戊两载，子并夭，乃瞿然悔悟，仍虔祷大士前，矢念普施经卷。庚申，其妻邓氏，夜梦白衣大士，笑容可掬，抱一孩，置榻而去，次日生子。岁余，邓得梦如前，又生一子。　　史隽，才学轶群，不信佛，尝云：「佛不足事也。」后双足病挛，不能下榻，医祷无效，友人赵文谓曰：「观音大士，寻声救苦，至诚感之，无不灵应。曷造大士像？」隽以病急，如言铸像。像成，梦见观音，悔过奉法，拘挛之病，不药自愈。　　唐麟德中，京师永兴坊许俨，取鱼为业。后患疾，冥然若死，身赤如火，痛逾炭炙，自云但见火车来烧身，冥官责其取鱼业重，遣我现生受罪，已经数日，乍生乍死。亲戚劝作功德，遂造观音像两尊，供养忏悔，更令合家茹素，病遂除。　　宋政和七年，有李八者，患大麻疯三年，医者云不治。初李未病时，诵观音经满三藏（一万五千余卷）。一日，忽有僧来，予药一丸，李受之，不敢轻服。夜梦僧曰：「吾念汝诵经诚谨，特赐汝救苦丹一丸，缘何不服？」既寤，即服之。凡七日，遍体皮脱，须眉重生。　　宋张孝纯有孙，五岁不能行。或告之曰：「顷淮甸间一农夫，病腿足甚久，但日持观世音菩萨圣号不辍，遂感菩萨示现，因留四句偈曰：『大智发于心，于心无所寻，成就一切义，无古亦无今。』农夫诵偈满百日，痼疾顿愈。」孝纯遂教其孙及乳母，斋戒持诵，三月而步武如常。儿患腿足者，诵之皆验。有求聪慧者，亦悉获果遂。　　清谢重华，崇信三宝。一女襁褓中偶感时疫，似痧非痧，病势弥笃，无法施救。忽念观音大士，慈悲普济，虔叩必应。即倾诚叩祷，并许愿印送观音经千卷，女入夜安眠，翌晨健全如恒。　　扬州一瘫子，病数十年。一日，偶在池边摸得一瓷观音像，供矮屋中，每五更东隐庵打钟，即对像礼拜。勤苦五载，梦老妪按摩其体，呼之使起，答曰：「吾何能起哉？」妪曰：「无妨，今能走矣。」醒而步履如常。遂于东隐庵披剃为僧，江都令太夫人施资建庵曰存济，供观音像于其中焉。　　清丁传祖母孔太君，双目失明，二十年矣。乾隆壬子春，一日愀然谓传曰：「余但得只眼寸光，桑榆之愿足矣。」传曰：「观音大悲咒，持诵者有求必应，然咒语多，口授难熟，莫若专诵大悲观世音菩萨圣号，眼当复明也。」祖母深信此言，昼夜虔诵大悲观世音菩萨七字无间，未逾月，而一目果明。自数掌上螺纹，复命家人立楼下，凭槛而观，欢然微笑曰：「两孙妇入门，老人皆未识面，今并曾孙亦见头角，非佛力慈悲不至此。」嘱刊布以广告方来。　　王道行，江陵席家口人。于醉后堕崖折腰，调治弗痊，许诵白衣神咒一年，仍未愈，意谓咒不验，将中止。是夜梦神人叱之曰。「汝诵咒视为具文了事，未见虔诚，反怨咒不灵验耶！」自是洗心涤虑，虔诵二三月。复梦前神，以手拍其腰，惊寤伸腰，全如故。乃信持弥笃，时其室人四旬余矣，连生二子。　　褚景贤南海慈航序云：贤向以诵经获福为妄，娶妻八年，不育。妇翁谓印观音经持观音斋者，历昭显应，室人遵行，得梦兆而孕，次年将生。又梦一媪予之子，且钖嘉名曰积。及生，符所梦，遂以命名。余犹笑而不信也。厥后病危难中，有所祈求，每著灵异，乃疑信参半。甲戌，次子病吐泻，药不纳，肢厥眼垂，已无生理。余母哭失声，余亦泪下涔涔，求救无路，因哀祷大士前，誓辑南海慈航，改过行善。甫祷，吐泻立止，渐求乳食。尤可异者，室人素乏乳，更忧子病，数日废寝食，乳无半滴，祷后，乳忽涌至。自惟凉德，竟以片念广化之心，上动大士悲悯，诵经获福，灼然不诬。幸辑成发刻，因记缘起，以告阅是编者。　　刘山英言：余自壬辰冬，读袁公了凡四训，俞公净意龟神记，深信天道福善祸淫之理，命自我立，福自己求。欣然于癸巳岁朝，上疏悔罪，每日跪诵观音准提各经咒，以祈母寿，于济人利物，欢喜奉行。余母痰火气疾忽并发，势胜曩时，谓余曰：「我病起于三十一岁，时发即愈，今尔跪诵经文而病加重，岂老人福薄，不能消受耶？」余泣曰：「实儿诚心未至，妄念未除之咎耳。」即焚香对天，叩头流血，誓除诸妄念，俾母早痊。时余母未进勺浆者五日，至是忽思糜粥。余夜梦所奉大士，招母同坐，授绿水一杯，令母饮之，次日病减半。不数日全愈。三十余年痼疾，自后永除矣。益信感应之理，如响应声，自此诵经益虔。　　印光法师曾述及观音灵感一事。昔有皈依弟子郭振声偕其族人来，余劝其念佛念观音，彼不深信。嗣适沪变发生，振声乘小轮返苏逃命，道经太湖，匪劫无虚日。彼既登轮，乃默念观音圣号求祐，先是振声立烟篷上，有一船役忽谓彼云：「烟篷上寒冷不堪，曷不移居最下层舱内之较暖也。」振声从之，舱中早有苦力十余人先踞舱口，振声即邻苦力而坐，仍默念观音不已。时方午夜，匪徒果蜂拥而来，在上舱既大施搜举，复至最下层舱内遍搜，各苦力倾囊无存，虽跪下泣求酌留川资，亦不允。既搜毕，竟舍振声呼啸而去，一若未见振声者然。振声等自斯谛信不疑，此乃菩萨净光覆被，使群盗不能见侵故也。　　蔡仁初，浙江鄞荪人，信仰三宝，乐善好施，营蔡仁茂玻璃号于上海天潼路，已五十余年。戊辰闰四月十八日上午八时，蔡由东有恒路寓所出，将登自备车，突来四匪，均持手枪，两匪监视汽车夫陈小福，两匪挟蔡登车，疾驶而去。蔡惟一心念观世音菩萨圣号，驶经兰路时，忽车轮橡皮胎爆裂。匪仍御车疾行，而汽缸复炸，遽兆焚如。匪遂下车挟蔡步行，然恐路人注意，蔡得离匪稍远。匪觉蔡有逃意，向之开枪，蔡不自意高跃数尺，弹掠足而过，得不伤，匪亦逃去。家人正惶急，而蔡已乘人力车归。按蔡车极坚固，不料车胎汽缸相继爆炸，谓非菩萨垂护而何。　　彭泽许止净云：丙寅阳之旦，溃兵围余宅，撞门而入。余与儿辈避登柴楼，然实无柴为蔽。于是竭诚念佛及大悲咒，匪等往来如织，并见仆妇攀梯上楼，亦不顾，旋掳弟子彦、侄寿生、谷善、秧生四人而去。寿、秧二人之母，固长斋念佛者，寿生亦有信仰，阅一日即放回。秧甫成童，被掳后，念观音不离口，始终未受虐待。阅三日，匪见赎款未至，复挟所掳数人来宅，缚堂柱上声言将焚。子彦情急，默念救苦救难观世音菩萨，两句钟顷，缚手之索忽自脱而逸。时尚有一匪在堂监视，竟未之见。噫！异矣！旋匪见人逃，大怒，纷入各室，翻箱倒箧，地下弃物，凌乱不堪，惟各佛堂内纤尘未动，卧室内如眼镜等均取去，而置于同处之内子念珠一串，上缀小金牌，乃弃而未取。尤奇者，被掳四人中，惟谷善全家不信佛，且加诽谤，而此次惟善受挞最甚，且最后放。观此，固不可谓佛法无灵矣。　　民国十六年春间，余在最高法院广东分院任庭长时，有推事唐君藻芬忽仓皇至院，似重有忧者。询知伊兄弟三房，仅得一子某甲，年已廿余。于二月间回乡看戏，为匪绑去，勒赎钜金。唐虽为法官多年，然素廉洁，又家人不事生产，实无以应。家中老幼，日惟以泪洗面，故忧之深。余告以此皆由伊子多生业障所致，宜归告亲眷为之诵念准提神咒，当能解除业障，平安出险。唐初不信佛法，惟以家人苦哭，姑令持诵此咒，藉杀其悲，而唐君母妻及其媳女则均出以至诚，日夕为之念诵。转瞬月余，唐子忽偕一乡人平安返家。阖家均喜出望外，询知唐子被掳后，匪将其锁禁一室，室内另有一被掳某乙在焉。守以持枪三匪，日夕不离，匪首复时来巡视，实无法可以逃出。顾唐子在匪窟日久，与三匪中之李某攀谈渐熟，乘隙哀其挽救，李匪漫应之，谓俟有机会，当为设法。唐子喜甚，越数日，同室被掳某乙，已备款赎回，匪乃将唐子移禁他处，以免为人蹑缉。其时唐子又恳李匪为之开脱，李匪仍谓无机可乘，唐子始大失望，忧极入寐，梦见一老人，告以汝不必忧，明日有人救汝矣。唐子醒后，以为幻梦而已。翌日，忽见屋外有一拾猪粪者某丙过，唐子求其援救，某丙慨然允诺，询以应于何时来，唐子答今晚七时。旋以告之李匪，李匪遂教其出银备办酒肉，邀同守匪三人共食。两匪大醉，熟睡后，丙某果依期而至，李匪令丙某背唐子，伊持枪与之同逃。濒行，复将醉匪轰毙。约行五里许，匪首闻风纠众追至，李匪挥丙某背唐子速逃，己独在后抵拒。顷之，李匪中枪死，唐子竟得逃归，检视衣裤，子弹洞穿累累，而身不受伤，奇已。家人询某丙：「汝与君子不素识，汝又别无长技，何以闻其呼救，竟肯挺身救之？」某丙答称，我先一晚梦一神人嘱吾出外救人。吾醒后，出拾猪粪，适见他向我求救，故答应为之帮忙耳，实在毫无把握也。按准提菩萨为观世音菩萨之化身，菩萨闻声救苦，有求斯应，其大慈大悲真有不可思议者。窃谓李匪如濒行时不将醉匪轰毙，则群匪追击时，或可不致中枪身死。盖依因果之理，杀人者人亦杀之，理难逃免也。此系余亲身目见之事，绝无一点虚妄，爰此笔记之。　　清康熙二年，有渔艇泊小孤山下，夜闻山神命其属曰：「明日有盐艘过此，速收之。」及晨，果见盐艘，扬帆而来，风涛骤作，几覆者数矣，久之获免。是夕，渔艇仍泊故所，闻山神厉声责鬼卒违命，答曰：「奉命往收时，艘尾有观音大士，故不敢近耳。」次日，渔人追讯盐艘，则一操舵者，持观音斋也。　　余先父莲臣公，前清辛卯科举人，淹通群籍，平日在家梵修，戒律精严，日课佛名数万声，栖心净土，老而弥笃。于民国八年阴历五月二十四日丑时卒，卒之日，仅示微疾，预知时至，诣佛前礼拜如常，入夜端坐含笑而逝。正念分明，如入禅定，毫无痛苦。至次日犹面现笑容，颜貌如生。当光绪年间，先父谢余杭县教篆回里，由杭州雇船上驶，某日至严州之七里泷地方，天色将晚，细雨蒙蒙，风逆阻舟，不能再行。舟子因就岸边打桩，以绳系舟宿焉。深夜起飓风，桩为风波拔去，船飘中流，逐浪旋转，诸人于睡梦中惊醒，奈水深风大浪急，黑夜漫漫，不辨方向，船将倾覆，一发千钧，竹篙柁橹俱失所施，舟子大哭，先父至心称念南无救苦救难观世音菩萨，并嘱诸人同念，约历二十分钟，风浪如故，船忽不动。命舟子张灯测探，则报曰：三面深岩，船靠其中，风浪不能冲荡，甚稳妥。大众惊魂稍定，坐候天明，视次距停泊处已数里矣。风平浪静，遂得平安上驶。闻先父言，该处一带只有此岩，当风浪冲激时，除靠该岩外，实无第二法可以救生。况黑夜中峭岩壁立，风狂浪急，人力莫为，船进岩时，竟未触及肇祸，设非大士默祐，何克致此。又余妻于民国入年阴历二月间生乳毒，某夜因药误，痛彻心脾，至不可耐。先父得知，为焚香佛前曰：大士有求必应，速称念观世音菩萨圣号求救。余妻跪下，至心称念，仅数分钟而痛即止。兹于追忆之下，援笔记之，送登贵刊，用资劝信。　　常州朱姓子，年弱冠，供职沪证券交易所。去年（即民国廿一年）沪乱时避难回常，月余。沪市惊潮稍定，申信促回。彼时宁沪火车仅通苏州，拟乘苏之航轮达嘉兴，转乘沪杭车到沪。先是与朱姓同居之杨姓家楼上，供有观音像一尊，朱子于启行前，求签问休咎，得唐僧取经字句，心中犹豫。闻人言，如有急难，只须称念观世音菩萨，便得解脱。于是决心偕其母舅陆孝和，同乘苏轮，时为旧历二月初七日，航轮拖船七艘，经行太湖间，时方晌午，猝遭大批匪劫，其时水陆枪声密发，兵匪相持中，轮行遂停，七船被劫。顿时，行李杂物抛浮湖面，被绑逃水者，不知凡几。朱某险占灭顶，于载沉载浮时，饱饮湖水，猛呼母舅，伊母舅亦于湖中猛应，朱某即言：「速念观世音菩萨。」二人于昏乱中，念观世音菩萨时。陆孝和忽得缆索，同朱某合在一处，藉缆索攀登上船。沿船边渡到滩岸，行半里许，到荒村一老妪家，取稻草烧火御寒，卸下湿衣，换穿老妪干衫裤。时天降大雪，单衣寒噤。三时间，忽闻匪船吹号引去，乃重复回船，与死者伤者杂处其间。夜八时轮到嘉兴，宿客寓，翌日趁沪杭车到南站，途中常念观世音菩萨圣号，幸未生病，均叹观音灵感救护不止。鉴秋按：此事余初未详，前日（即旧历二月初七日）偶对儿童们演讲法华经普门品，时朱姓子（其住宅在余贴邻）亦来余舍，因言今日为伊一周年被难，亲蒙大士救护复生之纪念日。为细询颠末，得闻此段因缘，爰纪其事实。窃念大士普渡灵迹，岂能尽见尽闻，吾人于此，切莫虚此一生，不修六度，长投生死流中，辜负佛恩也。　　居士蔡仲光，法名真仁。癸亥年，客牬归县公署。夏历六月初五日，与王书元、乔德三、李经武三先生，趁渡船往对河曲湾溪，为郭翁柳溪祝寿。同舟者，男妇老幼共十有一人。时正江流盛涨，行至扁担石，突遇冷泡（即昔所谓屈原三泡），趋避不及，舟竟覆。真仁既浮沉水中，而默诵大悲咒，观想大悲大士拯拔同人。既而此十一人漂至下游旧州河，同得遇救，无一散亡，亦云奇矣。真仁年逾五十，气体极弱，浮沉巨浪中数刻，得救而归，竟无所苦云。　　善邑卯田多火灾，其地居民，莫不先后遭火厄。惟虞启家屡获免，交口异之。后有人于邻近火起时，留心侦察，见大火烧至虞屋左厢，而自熄灭，累次皆然。好事者，搜阅厢房，以觇其异。旋于天花板上，得旧刊观音经板一副，始知免灾有因。遂家家刻经斋诵，自是而后，其地遂断火患。　　明徽人汪姓者，客居昆山王澄老对门，持斋三年。拟至普陀进香，元旦，束装下船，忽店旁火起，急报促回。汪曰：「吾积诚三载，方朝菩萨，岂以一店易吾志乎？纵被毁，吾不归矣。」竟扬帆而南，进香毕回昆，见四面店屋及王氏大第，俱成焦土。汪店楼房独存，万人惊叹。　　清蔡思襄，奉委催漕运，寓黄河口东西坝，赁民房为公廨，四围无墙，与民宅连接。五月十一日，西邻失火，各家抢救什物。蔡安住不动，家人屡请出避不顾。火至，竟越蔡廨，更烧数家而熄。人问何术？曰：「我虔诵观世音大悲神咒以渡火厄也。」人谓神咒固灵，但万一不应，岂不枉丧其身。蔡曰：「吾家自高祖以来，历代持诵，其得脱离刀兵水火急难等厄，事迹不可胜数。即我持诵二十余年，凡遇急难，诚心敬诵，感而遂通。乾隆二十九年春，居京师拐杖胡同，南邻火起，值南风，火猛迅，搬移不及。诵咒一遍，未毕，即返风，火折而南，吾家独无恙。故深知是咒可转一切厄数。若信之不真，何敢轻生蹈险乎！」　　河南荥阳人高荀，年已五十，犯杀人罪，被捕，锁闭地牢。同牢人劝以努力共念观世音。荀曰：「我罪至重，何由得免？」同牢者力劝之，荀乃发心，誓舍恶行善，专念观音。不离造次，若得免脱，愿起五层浮图。舍身作奴，供养众生。荀日夜用心诚切，钳锁自解，监司惊异，语荀曰：「若菩萨怜汝，斩应不死。」临行之日，举刀刀折，奉闻得免罪。　　沭阳书吏李省三，余内弟也，素嗤余学佛为迷信，不屑谈。本年四月四日，为人冤陷，突被驻沭二十五路独立旅团部拘独，严刑拷搒，绝而后苏，不得已，竟诬服，祗引颈待毙而已。余悯之，劝其速持观音圣号，以求免难。且引居先生在南京监狱，诵观音经，足镣屡次脱落事（事载北洋画报），以坚其信向。省三闻而谛信，昼夜默持不稍间，迨至第三日覆审时，乘黄包车由西关看守所，至东关团部，路约三里余。时省三偃卧车中，胸无杂念，惟存圣号。讵行甫一里，足镣忽铮然作响，豁然脱开。同提数人，与押解兵士，俱愕然惊顾，诧为异事，冤陷案亦由此昭雪。从此执业为常课焉。普门品云：「众生被因厄，无量苦逼身，观音妙智力，能救世间苦。」又云：「或囚禁枷锁，手足被杻械，念彼观音力，释然得解脱。」信哉斯言！余不意及身亲见之，安敢不宣述其事。昭示来哲，上酬大士渡世之恩，下作有情启信之助欤。民国二十一年古历端午。　　江西新建傅国镇，无子，其叔广尧，多男。一日过叔舍，叔劝曰：「余诵观音经有年，汝何不效之？」国镇承命虔持，次年得一子，白衣重胞。印施经卷二千有奇，复得一子。此二子后同科贤书。　　清黄扩生，广州新邑诸生，家钜富，年五十而膝下犹虚。戊子岁，禀受五戒，而不茹荤，奉大士尤谨。晨夕必更沐百拜，称念大士圣号，虽世务匆冗，不辍常仪。未周三载，妻妾连日各产一儿，及长，颇聪慧。观音经云：「若有女人，设欲求男，礼拜供养观世音菩萨，便生福德智慧之男。」黄氏是矣。　　江西奉迎北乡，比部员外金光斗室帅宜人，夙奉大士，年逾六旬，病殁。家人以胸口犹温，不忍敛。三日重生，云至冥府，见大士对阎君曰：「此妇在世诚诵观音经，且多印施功德，应放还阳世，加寿半纪。」阎君即命回生。初诣地府时，目击受苦男女甚多，不能悉记。惟记群鸟啄人目，血流被体者。问冥吏，云此人生前戕害禽命，故得此报。又见螺壳成山，群鬼剜人肉填螺壳。又问冥吏，答曰：此人生前买食螺蛳，故得此报。此内子冷氏闻于帅宜人者，帅与冷氏母家比邻，兼属戚谊，因悉其详。　　太谷程嘉猷，刻观音经金刚经并感应篇等而未施。忽患病，水粒不入，梦大士谕曰：「汝四十一寿尽矣，因刻诸经，放汝回，宜即刷印流传。」程苏遵谕，病寻愈。　　元陶氏十六娘，常熟徐村人。年二十六，寡居无子，愿生净土，恒持念观音普门品。忽梦白衣人，手持白莲花一朵予食之。觉后，心神颇异。嗣装一小阁，西向诵弥陀经，念佛甫三年，见佛现光明，经函上有火团如弹子大，氏恐烧经，手扑之，乃得舍利一颗。终时，化佛来迎，别众而去。　　明蔡承植，字槐庭。早年长斋奉佛，后官太守，禁民间杀牲祀神，晚为念佛会，导诸卖菜佣，回向净土。及疾，诣寺祝发，归见银台接引，连称观世音菩萨而化。　　宋学士张抗，积善回向，于佛前发誓，诵大悲陀罗尼十万遍，求生净土。年六十余，寝疾，一心念佛，谓家人曰：「西方净土，只在堂前。阿弥陀佛坐莲华上，翁儿在金地礼佛。」（其孙翁儿三岁而亡）言讫，念佛而逝。　　宋都官员外郎吕宏妻吴氏，夫妇各斋戒清修，晓悟佛理。吴虔事观音有灵感，每于净室，别置瓶缶数十，以水注满，手持杨枝诵咒，辄见观音放光入瓶缶中，病苦者饮水多愈。所咒水，积岁不坏，大寒不冻。世号观音院君，有二侍女，亦修净业，其一奉戒严苦，或终月不食，但日饮吴所咒观音净水一盏，已而忽见佛及菩萨在目前，三年，得往生焉。　　上海城隍庙相近，有一星相家，名蔡伯琴者。平日信佛，日常闲时，喜念白衣咒。一日为匪绑去，此君即仍念咒，以求脱身。忽一日天将明时，耳边有人谓之曰：「速走！君欲脱身，此其时也。」蔡某疑惧参半，不敢行。隔未多时，耳边又闻叫伊赶快逃。于是蔡某忽悟，此系观音菩萨点化，随即脱去鞋子，轻轻走至房门口，见一匪手执手枪，正熟卧。于是仗佛力，发勇走过此关，行至大门，又见一匪坐在门边，眠而未醒。蔡某即轻轻将大门开启，走出弄堂，即急雇街车回家。此人现仍健在，亦信念咒之灵感也。　　　　恶有恶报类（不生正信，焦芽败种，润以恶业，决受恶报。）　　宋张奉直，江西浮梁人。有一仆，好宰牛，屡梦入牛群中卧。张曰：「汝造业已重，将堕畜生，非痛自忏悔不可。」因教以诵观音经，未几，稍有识字，能诵终卷，遂誓断前过，凡十年，遇屠牛者，见而心喜，分半体鬻之。越夕，梦如初，晨起，欲诵经，一句不能记，字亦不复识矣。恶病旬余而死。　　明崇祯时，有少年赵某，苏州阊门人也。富而骄，耽于色，每逢妇女烧香罗拜，必乘间跨之。时六月十九，值大士诞，入北寺闲游。适一少女来，为母病笃，伏地而祷。继以涕泣，赵艳其艾，佯为绊跌状，从女头上跳去，云鬓几乱，众不知其诈也。亦谅之。而赵忽觉肾囊肿痛，旬日间，渐至斗大，蹒跚而行，羞入城市，腐溃数年而死。　　明万历中，焦甲以注阴县吏，选湖广典史，升知事，离任三四程，泊舟江上，有一南僧自蜀江来，求附载，舟人不许。僧因吐情告焦曰：「贫僧有募金六百两，将往普陀为观世音建幢树刹，幸附而南，此功德诚无量也。」焦与偕行数日，忽萌恶念。一夕大风，竟推会江中，发其箧，果六百金，悉入私囊。晓起，见僧从水出，向前索命。自是昼夜现形搅闹，焦忧惧成疾，昼夜不宁，凡禳谢无所不营，而僧时至。病将一年，僧物己物俱已垂罊。忽一日，亡僧持剌造访，谓焦曰：「我人也，非鬼也。去年游魂于风浪中，自料必死，倏见观世音自空中降，持一灯，引芦洲，遇渔人救脱，六百金虽为君取，随复募化，已足数。今将之普陀，偿此宿愿，顷过江阴，人传君病奇怪，特尔造见，为君释杯蛇之惑也。」仅享一饭而去，使人迹之，果乘海船往矣。从此鬼形遂绝，然焦病终不愈，数月卒。止生一子，少有文名，方应举，以亲丧不能赴。偶步江干，忽跃入浪中以死。僧归自南海，闻而叹息久之。　　安徽休宁小南门外，有落石台，悬崖峭壁，前俯深溪。岩中供铜铸大士，天启壬戌，有盗利其铜，梯而取之，碎其法身，惟头独存，藏于裤。疾走，迷不辨路，往复稻田中。行人觉其异，诰焉，应答支离，群搜得之，送县究治。山僧奉其头抄募，更铸圣像。　　岭南沉香价廉，凡官廨公座，皆香所雕，市人制沉香佛像最精工。有妖人数十辈，扮僧人状，借法像以逞其奸谋。命刻工雕刻沉香观世音菩萨，其外装成丈六金身，而空其中，施以关捩，中藏刀斧等凶器，常驾像以出，幻惑男女。因而杀人劫货，无所顾忌。镇江郡守某，初下车忽梦见白衣妇人，诣前白状，曰：「余腹中昼夜不安，楚毒甚矣，官人何术相救？」既寤，心怪其事，升堂而问左右：「境中得毋有妇女枉滥者乎？」逻人巡兵从傍进曰：「近日河下有沉香菩萨，从者如归，足新府君之听也。」守立命驾车出郭，搜其舟中，尽得奸宄。于是决杀妖徒，荡灭其党，无一漏网。江左称神明，众口翕如，督府中军，向陈嘉谋道之。　　明正德中，王某为江阴邑令。一日，召胥吏不至，怒甚。附近有观音寺，寺中有沉香像，夙著灵异。是日胥吏群集，为观音会，令侦知之，焚其像，已而令入觐。中途忽心疼，迎戒僧忏其罪，僧曰：「大士普照十方，幻躯犹舍，岂为一像生嗔恨者。但护法诸神，欲彰现前之报，恐不免矣。」果不起。　　明未有陈荆山者，为兵道听事吏，性暴戾，而嗜赌。家奉观音木像，出博胜，则香礼拜，或少失采，则肆口咒骂。一日，负而回，怒甚，举像投溷中，日以溺器盖置家祠神位上。崇祯十七年四月廿七日夜半，邻家失火，延及荆山家，荆山趋出，已而复入，端坐厕中焚死。　　西湖灵芝寺，为吴越著名香火，有观世音木像一尊，高七尺余，相传为行脚僧募造，造成而去，妙好庄严，甚灵应。殿基在正殿后双银杏树下，为杭州萧秀才所据。秀才不信佛法，架屋为书舍，十余年矣。比丘无力兴复，权以像供养三世诸佛下。余寓其寺，瞻礼兴嗟，为题募建殿缘疏。疏成，比丘将出募，先持示秀才，秀才执科举未定为辞，不数日，府榜落名，呕血二斗，垂死，舁而归矣。一日，管公子可成，自会稽来，余留膳宿，管具说所梦云：某昔年曾假萧氏书舍，夜梦梵僧降神，敕速去，不去，明日有大祸。取某书剑，授仆从，装而出门，既觉异之。遂不果留，某别去之夕，有丰城人来宿，中宵暴亡。　　苏州孝廉戴星归，行多荡检，吴中呼为戴痴。既而受害者众，控之工部，毙于狱。适本城某暴卒，已而苏云：「见阎王命将戴付油锅，平地上即涌一油锅。狱卒叉戴下锅，戴厉声呼南无喝啰怛那哆啰夜耶，油锅迸散，地上涌一莲华。」王曰：「彼能诵咒，刑不成，须访一行恶之家，令他托生自受报去。」吏白云：「嘉兴一府吏某姓家，三世为恶，适建醮求子。」冥君即令投胎，限生日，访之嘉兴，事皆不爽。　　灵山普门寺一老僧，戒律精严，徒侣甚众。有八僧常于附近人家，作普渡道场，辄焚所印心经三十张，烟灰风飏，散弃四野。中一小头陀，心知其非，而不敢言。一夕，梦阴府摄去，见寺中七僧俱跪阶前，高座王者曰：「心经汝何敢妄烧！字痕宛在，弃掷道途，蔑圣秽字，莫此为甚。」七僧服罪，复问头陀云：「汝何不言。」应曰：「我初入寺，不敢逆师父师兄也。」谕曰：「今姑饶汝，可归去与长老说，今后切须禁止徒众，不得轻亵经典。」又曰：「自来焚心经一页，为死者灭罪超生，惟道行高妙，灰飞上界方可。俗僧戒行不端，焚一页，纸灰堕地，不惟无功德，且与自造万千恶业何殊？汝速去，普告十方，念心经可，焚心经断不可。」头陀惊醒，白之长老。未数日，四僧墙压死，二僧死于水，一僧死于魇。头陀因是信心勤修，后悟道。　　清康熙四年五月，有西洋人到山，住半月，尽携铸佛幡幢等物，运往日本贸易，得金二十余万。将归本国，船忽失火自焚，俱溺海死。　　清康熙十一年壬子春泛，诸军伍泊舟洛伽（即普陀），入大士殿，清净如平时。出门，毒蛇如猬，张口喷气，诸军惧而奔避。又有狞犬，成群出噬，进退无门，死伤无数。人以为护法神灵，警诫无道军人之报。　　江苏昆山石浦镇，有观音堂，荒凉殊甚。康熙初，有乡人逐兔至堂，杀之。欲烹而无油，傍一人指示佛前灯，遂取油以烹。食甫毕，两目忽瞽，未久而殂。　　施翁，苏州人，散财好义，年逾四十，生一子，名之曰还。携金至虎邱修大士殿，闻剑池旁哭声，趋视之，乃幼时同砚友桂某也。询知负债被逼，来此毕命。即以三百金授之，桂叩大士前誓曰：「某荷施君厚恩，今生倘不能酬，来世愿作犬马相报。」翁更以枣园一区授之居。桂生一女，翁约为婚。未几，桂于枣树下，掘翁父埋金千两余，渐殷富。而翁家日替，夫妇相继殁，子还无依。桂听妻孙氏言，既讳前负，且图赖婚，竟徙会稽。还投之，不纳，因及三百金事，以无借券被拒。越数年，桂入京都谋干，为奸人所诳谝，耗家资过半。旅邸无聊，假寐间，至一大宅，旁有窦，不觉两手据地入，见堂上灯炬辉煌，一老人据案坐，即施翁也。桂惭甚，欲与拱揖，而手伏地不能起。继至后园，见其妻与二子俱在，审视之，皆犬形。回顾之己影，亦化为犬。骇问故，妻曰：「汝不记大士前誓语乎？复何言。」猛然惊觉，梦也。急整装归，抵家，见旁停两槥，几上书二子位。益惊悸，趋入，而妻已病危，气垂绝矣。桂呼之，妻忽睁目作其长子声曰：「父如何今日方归，冥王以吾家负施氏恩，父有誓在前，吾兄弟与母三人，明早即往施家投犬胎，二牡者即吾兄弟，牝而背有瘿者即母也。父俟来秋八月，亦当作施家犬，以践前誓。惟妹与施郎，冥数合为夫妇，独免此难耳。」言讫遂绝。桂闻言与梦合，惊痛交集，方欲襄殡，而火焚其家，三衬俱烬。遂携女至苏，访施子消息，知已登弟，且娶支参政女。桂羞且恨，恳再三，始许一见。方入，三犬突从墙窦出，环绕哀叫，其一背上果有瘿。桂痛甚，向施泣拜，备述所由，且云：「今已家破无归，但愿恩开一面，纳女为婢，吾亦忝厕僮仆，终身力作，以免犬报足矣。」施恻然，许之。是夕，梦妻子来辞曰：「幸君悔罪，施氏先人已为君乞免，吾母子亦幸离业躯矣。」迨晓，闻三犬夜毙，桂逾年无恙。　　吴门王建，持躬谨饬，忽无疾昼死，随青衣吏至冥府，阎君鞫系误摄，应摄者山东王健也。建由是得生，出冥殿，见地狱黑焰蔽空，嗥叫声如霆吼。三老僧跏趺大树杪，每狱囚痛声沸时，以净水洒之，声即停寝。建近前询之，则观音、普贤、地藏三大士也。建与报国茂林律师旧相识，见在冥府，袈娑杖锡如生时，建著有回生记。
