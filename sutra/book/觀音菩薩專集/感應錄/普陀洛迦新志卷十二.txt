　　　　普陀洛迦新志卷十二　　　　古会稽陶镛鉴定　古翁山王亨彦辑　　　　叙录门第十二　　数典不能忘祖，念开创之维艰。饮水所贵思源，识渊源之有自。世事沧桑，每多变幻。文人纪载，不厌频繁。兹志创于盛氏，续自侯公。厥后屡有增刊，迄今差臻详备。盖善作尤贵善承，肯堂必祈肯构。谨传先德，共报佛恩。志叙录。补陀洛迦山传七篇　　　　元龟兹盛熙明著。　　自序曰：九州之山川，具载于书传，山海之诡奇，亦见于图记，其来尚矣。谨按补陀洛迦者，盖梵名也，华言小白华。方广华严言，善财第二十八参，观自在菩萨，与诸大菩萨围绕说法，盖此地也，然世无知者。始自唐朝，梵僧来，睹神变，而补陀洛迦山之名遂传焉。盘礴于东越之境。窅茫夫巨浸之中。石洞嵌岩，林峦清邃。有道者居之，而阿兰若兆兴焉。似非好奇探幽，乘桴浮槎者，罕能至也。惟我皇元，际天所覆，均被化育。梯航所及，灵迹悉著。至于兹山，瞻拜相继，肸蚃昭答，不可胜纪矣。然图志脱漏，言辞庸谬，四方何传。仆顷因谢病，偶在海滨。恭叩灵躅，旁搜经籍，首集自在之功德，继考洞宇之胜概。若夫由心所见，光景斯彰，因缘有待，庙塔兴建，具载于篇。能游目者，不起于座，飞神于大方之外。当知清净光明，广大悲心，与菩萨无二。推恻隐之端，躬行于日用之闲，非徒空言也。倘欲南询，亦必问津于此。而与善财同乘般若慈舟，共达毗卢性境。入海印之三昧，证大悲之法门。圆解脱之深因，满普贤之愿海。普令法界含生，尽登菩提彼岸者，岂虚谬哉！（旧志）　　天台刘仁本题曰：补陀洛迦山，在东越之大海中。望扶桑日轮，涌出水底，咫尺闲，金光绚赫，五色敷莹，泰山日观，不足奇也。大士观音，坐此道场。自始兴迄今，无片文只字纪录，以垂考证，龟兹盛熙明氏，既来游息，即事为文，中具四品。其一以梵语译华言，言菩萨功德也。其二以山川地理言，言奇踪胜概也。至于三四，则以历代官民祈吁灵感，与夫今朝之祝厘赉予言，言所崇信庄严也。熙明生居西域，世与佛邻。善诵佛书，深达梵语。故于楞伽秘密之典，传习小白华之事，不啻若自其口出。矧于身亲炙之，而不敷扬演说其详乎？近地有号安期乡，蓬莱都者，景物历历可玩。意者，秦皇，汉武，为声闻所误。倘得见之，亦何有海上别为神仙之求耶？熙明所述为不诬。住山僧睿上人，以其传来请志，是亦东南一伟观也，故书以遗之。（旧志）　　按：清康熙裘志，事略门云：盛有洛迦山上中下考三篇。又著品四篇，一曰自在功德，一曰感应祥瑞，一曰洞宇封域，一曰兴建沿革。以其文不雅驯，且非志体，故不全载。而节取其文，入形胜，建置，灵异，颁赐，法产。所遗者，止杂引竺经梵咒等词耳。朱绪曾昌国典咏云：余于丙午六月游此山，于藏经中，（此系以所藏之经书为藏经，非钦颁之梵筴藏经也。）录元人盛熙明补陀洛迦山传，凡七篇。（朱氏所见，裘志所据，皆流通本，非藏经本。）相传光绪初，定海设局修志，有抄本，其篇数正相同。文词虽不雅驯，要其经营草创，为山志之权舆。裘志节取其文，而不注明所出，未免迹近掠美矣。补陀山志　　　　明万历十七年己丑，云闲侯继高辑。　　自序曰：胜国时，盛熙明氏，以西域之裔，深通秘密之典，乃著补陀洛迦山传，分为四品。由是菩萨之功德，山川之奇胜，与夫历代祈吁祝厘之虔，应感灵瑞之异，彰彰较著矣。然而卷帙陋小，流传未布。使天下通都大邑，道里辽旷，向慕而不可至者，卒弗获一展卷而卧游矣。且今之丛林，自往年倭乱之后，废而复兴，已非昔日之旧。其沿革，又不可以无志也。余不佞，承乏来浙，涉历海洋，首谒大士于补陀。周览之余，问寺僧，山有志乎？始出熙明著传。则纸敝墨濡，几成蠹简矣。盖熙明至今，已二百三十余年。其四品所载，亦大都尔。入我明来，香火益崇，著述益富，迄今无有绍熙明而为之传者。余喟然曰：名山巨刹，既不可无载述以示于后。况圣母慈圣皇太后，刊印藏经。而我皇上，纯孝承志，敕遣内使，赍经降香，来锡普陀。余既勒之贞[王+民]，与兹山并峙矣。于此，又乌得无志？谋于海宪潜山刘公。公以属之郡大夫，武陵龙公曰：必仪部屠长卿先生也，乃就而请业焉。不数时，汇次成帙。而不佞乃申一言于未简。夫世之儒者，讳不言佛。若戎臣武士，又辄谓威克厥爱，与慈悲之旨弗类。以愚思之，佛之大端，以慈悲为体，以化导为用。其要以使人人趋善而背恶尔。孟子曰：以不忍人之心，行不忍之人之政，非慈悲之谓乎？孔子曰：己欲立而立人，己欲达而达人，非化导之谓乎？余武人也，粗鄙弗学。顾平日耳剽先生长者之言，而知驱恶而使归于善，除逆而使效乎顺，是真有味夫慈悲化导之旨者。况睹熙明盛典，而不乐观此志之成也哉！兹岁仲春，余督哨海上，舟过补陀。祷大士曰：我佛灵赫，尚克相余，俾我师贞吉，少效尺寸，以上报天子。未几，倭奴窃发，窥我边界。皇威丕震，我是以有花脑浪冈之捷，谓非大士默相之功，可乎？志成，适有此役，因并记之。时万历己丑夏，五月既望。（旧志）　　鄞县，屠隆序曰：震旦国中，三大道场。西峨眉以普贤，北五台以文殊，而我东海补陀以观世音。西北距佛国不远，道法渐摩，近而且易。东海僻在深阻，声迹荒遐。众生沉沦，熏染五浊，如来重愍之。兹观世音之开化补陀，津梁娑竭，良有以也。峨眉五台，深峭雄拔，秀甲神州。而补陀独立大瀛海中孤绝处，尤为奇特。善信航海朝谒大士，肩骈趾错。无论中华，即天竺梵僧，亦往往单瓢只履，闲关而至，殆无虚日。而吾乡士大夫，顾反畏风波，罕登涉者。海上文人，恒标胜灵区，诧奇五岳，托之竹素，而补陀一志独阙焉。乃使大教壅阏，外道喧豗，则何贵操管缀文者哉！开府侯大将军，乃谋之兵使者刘公，郡大夫龙公，纂修补陀志。爰尊今上，奉圣母命，颁赐藏经制敕，及御制序文，冠诸简端。而图绘山海岩洞殿宇形胜，次第裒集古今名贤著作，汇为一书，复属道民删定。乃为稍削旧诗之俚谬，增入时贤之合作者若干篇。复以道民所自为记颁韵语附焉。三君子之阐扬教典，开迪蒙愚，厥功不细。讵惟山灵海若欣豫，亦如来之所印可也。万历己丑春，弢光居士屠隆撰。（旧志）　　皖城，刘尚志序曰：流沙以西，有昆仑县圃。之罘以东，有蓬莱三山。赤县神州，名洞天福地者，虽可偻指，大都为仙灵托迹。独东海补陀，称佛道场。昔襄城鼎湖，迹肇轩后。包山洞庭，秘发龙威。柱下老史，宣尼赞以犹龙。清虚冲举之学，实自此昌明焉。惟时固不闻有能仁氏之教也。有之，亦迦毗身毒，彼国自为奉行尔。东汉之初，渐流震旦。其道以超脱为贵，空寂为宗。而独露灵明，谓之见性。吾儒者，固尝昌言排之。而高明特达之士，往往褰裳染指焉。盖士方苦世法局蹐。而一闻摆落之言，即豁焉，如缚者之得释。士方苦世途炎嚣。而一领清净之旨，即洒焉，如暍夫之饮冰。佛惟以摆落为言，士之近摆落者易入焉。佛惟以清净为旨，士之近清净者易入焉。非惟无妨于儒，亦足助儒教之所不及。此我皇上，握符御世，阐教明道之意也。大哉王言，刑赏所及，权衡制之。刑尝所不及，善法牖之。生成之表，别有陶冶矣。补陀洛迦之山，孤悬大瀛海中，空阔迥绝，秀甲神州。一跻览其上，辄有凭虚御风，超越尘壒之想。不佞，猥叨职事，仰宣皇上清净奉道开化德意，而用以牖俗淳风者，守臣责也。若夫儒佛之理之精者，不佞乌能知。则敬以俟当世之大参同君子焉。（旧志）　　武陵，龙德孚序曰：补陀，震旦一大道场也，应感肸蚃，灵迹奇声，著于历代。明州，古称文献地，驰艺苑之名，修伽罗之教者不乏。奈何今始志，而又属帅臣也。君子曰：是可以卜世矣。海上岛屿，星布颊列。引睇三韩日本，近在眉睫。国初汤信国，请徙而部之内地。补陀犹留一僧一价，以奉香火。世庙时，东夷扰我海壖，所过残破，补陀遂燹于兵。居无何，汪直俘而海波复宁，说者归之灵贶焉。维时万历丙戌，七月七日，瑞莲产慈宁宫，抽英吐翘，绝殊凡种。九日，瑞莲再产宫中，重台结薏，又殊前种。主上大加赏异，敕中使出示辅臣，图而咏之。于是圣母，敕中使，二航莲花部主法像，及续锲藏经四十一函，并旧锲藏经六百三十七函，直诣庄严妙海，镇压普门，答灵贶，而结胜果也。主上孝思锡类，纶綍宏宣。善信皈依奔走，盖云合而坌涌焉。大德渗漉，盛治郅隆，灵贶昭赫，固莫盛于今日。而帅臣，因得优游容与，从事铅椠，扬搉今古，有散帙缓带之风矣。且知崇三宝，振禅悦，笃皇家之祐，培人天之因。穆哉侯君，羊叔子，曹武惠，其流亚耶？洛阳兴废，卜世盛衰。不佞孚，亦于今日补陀之志卜之，是亦臣子祝厘之一念也。万历己丑，午月望日。（旧志）　　镇海，邵辅忠，重锓补陀志序曰：补陀，为祝延名山，著灵大士。白华载于内典，黑龙咒于梵音。故无志也，志辑于侯大将军，以泛海选胜，罝弋见闻，汇列成帙，今且嗣而锓之矣。以余所闻父老言，补陀屼悬海上，去县三百里而遥。外控诸夷贡舶孔道也。然而代有隆替，则时地劫会偶逢。非大士慈灵，代有觉迷也。今上道揆在宥，皇极建中。乃广孝治，奉两宫慈旨，遣中使颁经披绣，祝延万年。而海宇屡丰，兵革不作，于兹三纪。福国庇民，应若蓍蔡，夫非冥冥之所默佑也哉！先是岁己亥，前殿灾，甍础俱烬。独大士金相自若，而护法关神亦不毁，此其故可曙已。今兹屡仅诏谕，中使毖饬，鼎新厥宇，告竣也，宜哉！矧其时泛舳舻，诸岛防援，贲相望于沧溟，鲸觬无敢动焉。此实我皇灵伊濯，孝慈昭假，而大士如为助流宣化也。志补陀者，傥亦遵扬风美意乎？故曰：事不轨物，则君不举焉。言不微中，则臣不献焉。苟其持之有故，言之成理，君子尝乐道之矣。谨拜手序。成志者，寺僧性能也，并书之。（旧志）　　按：序云：志辑于侯大将军，今且嗣而锓之矣。则邵序，为锓侯志而作，故标题曰：重锓补陀志序。而蛟川诗话云：邵辅忠山志八卷，镇海县志据之，殆一时未加查考，而以锓志为辑志也。重修普陀山志六卷（清四库存目）　　　　明万历三十五年，鄞县周应宾辑。　　自序曰：普陀，故有志，兹载辑者何，重鼎新也。志者，所以彰往示来也，惟是山川式灵，又重之以王命。其再造也，将必有兴废之迹焉，虽再辑之可也。普陀僻在一隅，不比中原逶丽，然而四大之一也。天倾西北，圣主御焉。地极东南，古佛出焉。神道设教，圣人不废，是宸翰所护持也，曷可泯诸？盖普陀古刹也，兴而废，废而兴者数矣。是举也，其镪发诸内帑，其工督诸内遣。惟坛宇依如，惟名与制焕如，是废兴一大际会也，故曰虽再辑之，可也。志凡为卷者五，为类者十有七。纂撮于诸文学之手，而不佞裁焉。前志重在山，要以显佛灵。今志重在寺，要以尊君贶。是是编之大旨也，敬表而序之。时万历丁未，四月既望。（旧志）　　四库书提要曰：普陀山志六卷，明周应宾，因旧志重辑，凡六卷，十五门。而应宾自序，称五卷十七门。勘验卷帙，并无缺佚，未审何以矛盾也。　　按：应宾重修山志，距侯志成书时，仅一纪有半。其时御用监张随，奉命建殿。又博求儒林，辑为志乘。是志之作，殆承张之意也。兹依四库勘验，标曰六卷，以存其真。南海普陀山志十五卷（刊行本）　　　　清康熙戊寅，前后二寺住持，通旭、性统，同延慈溪裘琏编辑。　　　　慈溪姜宸英、钱塘高士奇、鄞县万言，鉴定。　　　　通旭、性统，校订。共事校录者，鄮溪李文斗。　　　　传述遗文，料理志务者，珂月、拙庵，两上人。　　例言略曰：立说著书，固贵博洽，亦戒扯填。点鬼疥驼，非所尚已。兹土远淹溟渤，近接旸嵎。非惟希连乌秅，可恣冥搜。抑亦三神阆风，足夸乌有。较诸黄帝以前，益荒唐矣。是编，非关切普陀，信而有征者，概不录。　　自我宣父有老子犹龙之叹，西方圣人之说，于是三教并隆两大。拘儒俗子，蚍蜉撼树，不自量耳。历观古贤哲，莫不殚究楞伽，广交缁褐。白社金山，其最著者。梦得曹溪佛衣之铭，逋翁如意尽轮之赞，皆以好辞，阐扬义谛。其他翻藏译典，解经注品者，不可胜纪。怀白苏之轨范，寄鲍谢之文章，虽惭固陋，窃有志焉。　　观音，文殊，普贤，俱称大士。而观自在，独为圆通教主，悲悯众生，现诸神变，随机摄导，较二圣尤溥。由是禀奉皈向，倾动法界。然昙典云兴，儒言星落。稍因所见，辑扬微妙。故特于灵异外，加赞诵一门。　　五台，二峨，山川既胜，又在域中。自古迄今，名公钜卿，及文人才士，游屐成林。锦囊飞雪，不胜载焉。是山，虽联吴越，终限波涛。远者无论。即如王谢流寓山阴，白苏历官杭州，皆选胜好游之夫。密迩名区，不航一苇，岂非憾事！所以风流阒寂，文献无征。不但作者鲜见寡闻，贻讥大雅已也。　　自古胜壤名区，必赖高人韵士而著。逸少之于山阴，子厚之于柳永，长公儋耳，升庵六诏，即此数子，可概古今。余至兹土，自观海礼山外，一邱一壑，必经亲履，发抒灵秀，探讨幽奇。不敢抄陈袭谬，见笑山灵。第惜沧桑转换，兵燹沦胥。不但所闻异辞，抑且无闻可异。具敖不识，淄渑莫辨，所可掩卷叹息者，此耳。　　舆地，首重名山大川，有川有如海，可谓大矣，旧志不入，陋之甚矣。今先海于山，山在海中也。若洋，若港，依类附焉。至于泉潭池井，则又另立云。　　洛迦之外，惟梅岑为古，以汉寿春梅子真得名。子真至不至未可知。然史既称福佯狂吴市，又云相传仙去，则遁荒岛屿，理亦有之。其余峰岩洞壑，多从梵经取义。又或旧无此名，一经题石颜茅，辄相呼谓。虽面目不真，义类可从者，皆仍之。闲有俚鄙不堪，唐突林泉者，偶易一二。而仍附存旧名，以便考核。　　神道设教，易辞彰彰。灵异一编，流传悠远。匹妇小儿，皆能道之。声光所被，弗可掩也。其余增入诸则，历求确据，并非影响。钝根傅奕，狂种阮瞻，慎弗少见多怪，顾骆驼言马肿背也。　　释门之有法系，犹儒家之有道统。朱子云：宁可架漏千年，不许汉文唐太接统三代，诚有见也。普陀，自梁慧锷开山，代有闻人。至宋真歇，首倡宗风。自后自得祖芳，一灯递照。无何季叶，改禅为讲，法鼓无声。直至潮公别公，续灯接宝，由是二寺英贤杰出，诚山中之盛遇。法统释系，各附于梵宫法产之末云。　　梵宫法产，虽曰攸关，实系规模久远。志家往往以事邻鄙琐，略而弗详，谬矣。兹备载之，所以昭法守，杜侵渔，示久远也。　　志难矣，志禅林更难。尊重失体，必将弟孔子于桑门，笔削过严，不烦作董狐于鹿苑，皆不可也。又况事文义类，多异儒言。进班马而谈龙象，必变色而趋矣。琏以谫劣，谬学词章。今岁总戎蓝公，命志洛迦。循分测涯，实虞陨越。然而最胜之境，不忍委于他人。知己之恩，岂得辞于辖土。用辑斯编，垂著作于名山，仰惭大匠。俟讨论于他日，快睹鸿文。康熙三十七年戊寅中秋，慈溪鱼山裘琏识。　　漳浦，蓝理序曰：洛迦，海外名山也，为普门大士亲选道场。自梁迄今，近千年，其间兴废屡矣，莫盛于南宋，有元，及明万历。以余观之，其废也，莫不有由。其兴也，莫不有自。主圣臣贤，绩熙务举。于是海宇清宴，民物康阜。则闲以其暇，新梵宫，而究竺典。此亦上下和平，优游无事之一征也。而不然者，寇盗充斥，家室愁咨。乖风沴气，鼓扇尘寰。则虽有佛教，且无所施，此古今之大较矣。补陀两寺，遭故明之末，鲸氛俶扰，岛屿雾迷。先皇帝，赫焉震怒，而廓清之。未几，转徙内地。于是朱宫绀阙，荡为冷烟寒风者，且二十年。我皇上文德覃被，圣武布昭。土宇版章，尽域中而截海外。向者棘虚之地，莫不含哺击壤于其中。二十八年，翠华南幸。因故元戎黄公，乘闲奏地方事宜，遂遣员赐帑，再造梵宇。而普陀，镇海，玉毫重现矣。明年，黄公以疾没于官，余叨奉特简，自宣移镇兹土。凡黄公未竟之绪，遂不获辞。于是宣一人之盛德，鼎三宝之巍宫。惟钜惟细，悉理悉张。龙象满山，鼓钟震谷。莫不庆海不扬波，而祝天子万寿也。猗欤盛哉！余既乐观其成。岁时期汛，简徒扬帆，登临其上，辄为吾民加额升平。戊寅中秋，山僧以志事来请，余为之代延修辑。铺张扬厉，鼓吹休明。己卯春，六龙复南狩。两寺主僧，迎銮谢恩。荷天颜喜悦，温旨从容。随颁御额，再赐帑金。且遣中使登山，给运黄瓦，敕住持速完未竣之工。锡命重三，诚为异数。维时志成未梓，丐言弁首。余何言哉！旋乾转坤，敉宁宇宙者，圣天子德也。黼黻鸿猷，翊赞盛化者，贤宰相百执事力也。阐扬道声慈味，俾上觉慈尊，潜孚默佑于冥冥中者，诸上人职也。余遭时窃禄，谬镇海疆，何言矣哉！披览志文，彬彬郁郁，大雅不群，世不乏知言者。而余亦幸受知人之明，则余所不辞者尔，是为序。康熙辛巳仲春。　　性统山志成，上堂云：晋之乘之梼杌，纪事则同，而独推春秋，重先圣之笔削。白之续灯，明之会要，编统则一，而独尊会元，取大川之删订。惟兹洛迦，白华著迹。正法明如来证道于往劫，不肯去观音选胜于后梁，递代废兴，创承不易。侯公创志于前，周君载辑于后，纪事编统，略而未备。无何山海交讧，几于文献无征。幸我皇上，佛心应世，海宇清平。朱提发自帑藏，金经颁由内府。梵刹借以重兴，法轮从兹大转。镇台蓝公，力肩斯事，厚币硕士，重志鼎新。得我殷玉裘公，腹饱珠玑，笔走霞雾，草创润色，一气呵成。顿令山川梵刹，规制人文，顽者秀，朴者华，拙者巧，没者存，只字片言，别开生面。上纂千年之坠绪，下启百代之鸿猷。仅寸朱毫，十方普润。一点墨水，两处成龙。且道天地未有，洪蒙未判之先，者一点，著在甚么处。　　按：是志目次。卷一山图，志例；二星野，形胜；三梵刹；四建置；五灵异；赞颂，六法统，释系；七颁赐，古迹，流寓；八精蓝；九法产，方物；十事略；十一至十四，历朝国朝艺文，诗咏；十五僧诗偈。稿成，法雨寺鑴板行世。会康熙南巡，览其书而善之。命侍卫，记其姓名籍贯以去。（句章征文）琏年谱，称南海志，省去普陀二字也。道光时，秦耀曾修山志云：裘志，紫竹林尚有一册，残缺不完，难资稽核。知其时，已少传本。今法雨寺退院开如和尚，有是志。卷面题，光绪十四年，六月二十四日，即日本明治二十一年，八月一日。于上海乐善堂寓楼，邂逅普陀山化闻大和尚，谈论经典甚惬。因知普陀山志，久已失传，即以此书持赠，并志数字。日本岸吟香合十，下扣岸樱之印一颗。开如，为化闻嫡嗣，故得而藏之长生禅林，亦幸事也。其事略门云：向见一二修志家，抱负不高，识见更小，不公不慎。鄙俚方言，猥杂满纸。不知其属笔时，已是覆瓿不堪。而犹妄意重世行远，将自己诗文，坌窜其中，阅之增厌。然翻阅全书，题咏诸作，亦多窜入。列星野为一门，属浙海于普陀。古迹，流寓，寥寥一二事，不成卷帙，究嫌未当。许琰云：前志所作，闳肆极矣，然而不免词费，其谓是欤！普陀山志十五卷（刊行本）　　　　清康熙四十四年，普济寺，延昆山朱谨，长洲陈璇增修。　　福建，施世骠序曰：普陀山志，观音大士之书也，非儒者之所预。山在定邑境，明府之事也，非军府所宜知。今志成，主僧请序于余，余遂取而序之，盖有说焉。夫兹山之屡兴屡废，他作固详之矣。约而论之，以有尚之者则兴，有戕之者则废。一坏于黄毛之突如，再病于海疆之未靖，其大概也。当此之时，为普陀计者，不患佛法之不广，徒侣之不蕃，舟车之不通，米粟之不至。其所虑者，广洋重译，或有意外耳。余于辛巳之秋，受事翁洲。阅岁，小有雈苻之警，侦之，乃剽劫白徒，扑之旋灭矣。昔汉龚遂治渤海盗，乞上缓之，奏曰：此皆陛下赤子，盗弄兵于潢池耳。卖剑买牛，卖刀买犊，此其事也。功成而不居，谤至而不避，此人臣之义，尽之而已矣。余两过普陀，登梅岑白华之顶，茫茫遥海，无往不通，为名山高僧戒心者再。及见禅学济济，规制肃肃。岂惟羡法席之雍容，亦以知主僧之能事。洒然寄之啸歌，吾无虑矣。因与蓉浦缪明府述之，亦曰：吾二人者，今日首尾名山，是不可以不言也，为之序。（许志）　　襄平，甘国璧序曰：名山大川，在处有之。或因人而传，因地而著，仙客骚人，高蹈肥遁者，指不多屈。于是乎，噪名宇宙，特书国乘者，往往然矣。若夫普陀，则竺干家栖托之名山也。自佛教入中土，圆通大士，以耳根法门，化导兹方。遂指是山，为应身说法之地。屹立洪涛，红尘隔断。有潮音梵音两洞，相传大士现身处。当今圣主，颁赐有加，与天下臣民，共植福田。虽潮汐之险，飞帆稳渡者，岁以千百计。诚慈悲方便之灵区，引人入善之胜地也。向予出守四明，竟不得彻簿书之余暇，一苇问道。厥后纵游宦海，许国西东。而名山向往之私，惙惙然热于中，未尝一日去诸心也。旋奉纶音沛下，巡抚滇中。宣布圣人至化，中外太和。戊戌岁，虔范渗金大士像，遣使送供梵音洞，覆阁三楹，略示庄严。将使四方趋叩者，欢喜焉，勇往焉，云奔川赴，响应乐从，未尝不为同善者之一助。区区之私，敢云邀福乎哉！自惟备位素餐，上承高厚殊恩，有加无已。用藉大士之洪慈，使著天亿庶，同登仁义之门，永祝天寿无疆，垂衣致治。靡及之心，稍尽夫万一者，如此。是年为予五旬母难，住持绎堂，专使将意，因得披阅山志。伏见御书天藻之瑰丽，名公硕士题咏之清新。峰峦之森列，花木之珍奇。洋洋溢溢，如亲到名山，亲登佛地者矣。虽万里殊途，而灵山方寸，何尝闲于毫末。因尾数言于诸公之后，他时一瓢一笠，踏遍祇林，圆吾夙愿，亦未可知也。山灵有知，其勿谢予。（许志）　　云闲，王鸿绪序曰：普陀迁圮屡矣，自潮音禅师卓锡，因而大振，余曾叙之。今潮音，已为古人矣。而其徒珂月，增修山志，致书于余，欲更有所言。余既未登名山，躬承妙相。所谓圆通之殿，说法之场，山川洞壑变现之所，略无一涉，何从而叙之？若寄之于意拟想像之间，谩为立说，则亦何裨于精蓝，而冀其有当于大士哉！珂月曰：前此寺工未竣，志事惚卒。今者崇宫峻宇，画栋雕楹。上摩青天，而下瞰沧海。钟板六时，食者万指。檀施讫于重译。先和尚之勤，可谓至矣。且钜费出自大盈，寺额标于天藻，是未可以言欤。余悚然无地，为之握管。然吾所言，顾珂师所未备者。闲尝论自昔好道之君，有事于普陀者，皆有求于大士者也。圣天子在上，无所不载，无所不覆。巍巍荡荡，民无能名。加意于名山，殷勤大士。延见法席，赐以温纶，锡之宸翰，此亦事之偶然。为仁育所不遗，无所为而为之者也。是役也，纪事以实，浮伪者，只字弗存。出言以公，阿比者，片词勿立。垂后行远，接物利生，为此山千古文献之征，是则皆可言也。因敬书之简端而答之。（许志）　　鄞县，邵基序曰：四明东南际大海，其灵异秀特，耸峙于烟涛浩淼中者，为普陀洛迦山。即华严经所称补怛洛迦山，普门大士示现地也。南溟隩区，灵迹卓著。自梁贞明中，创建梵宇，代加崇饰，载在前志，具可考见。我朝德濡陬澨，泽沛寰垠。海波不扬，氛雾澄廓。荒壖绝岛，殷阜不异内地。普陀以名山净土，善信皈向，裹粮问津，扬帆径渡者，趾踵相属。圣祖仁皇帝，翠华南幸。特允守臣之请，再赐帑金，兴修宝刹。赐前寺额，曰普济群灵。后寺额，曰天花法雨。奎章宸翰，昭垂于亿万斯年。我皇上建极绥猷，海宇宁谧。宵旰励精之暇，游心内典，得最上乘。深维法门广大，功德不可思议。重以圣祖祝厘胜地，是用虔心崇礼，发帑遣官，载加修葺。两寺大工，同时告竣。各赐御制碑文记事。青[王+民]巨榜，照烛瀛波。普济住持僧绎堂，监院僧本善，躬逢盛际，敬仰天光。恭纪殊恩，增辑志乘，所以辉丽灵山，传示奕叶，意至远也。志成，驰书都下，属为之序。仰惟圣天子，陶育群黎，利用厚生，正德跻仁寿之域。薄海内外，无一夫不得其所。諴民阜物，直与天地化育，同其功用。而惠鲜怀保之念，日切于渊衷。宇内名山大川，明神所宅，可为苍生御灾捍患，锡福延禧者，罔不虔修秩祀。而兹山以大士道场，敬礼崇奉，再贲天章。是可以仰见圣主勤民之至意，与菩萨济世之慈缘，同其广博周遍。凡斯五风十雨，岁稔时和，沐膏泽而泳大化者，皆大士慈悲所默相，实圣天子至德之感孚也。基生长海滨，叨侍禁近。遥瞻灵峤，有桑梓敬共之义。故不辞弇陋，飏言简端。（秦志）　　按：许琰志凡例云：康熙三十七年戊寅，普济法雨二寺，请裘殷玉修辑。稿成，法雨旋即授梓。普济又请朱陈二公，重加增削，至四十四年乙酉，始梓。遂与法雨所刊，小同大异。四库存目云：是志所述本末颇具。而叙事冗沓无法。秦耀曾志例言云：是志每卷开载编辑姓氏，或列朱陈裘三人，或列陈裘二人，或列朱一人，成之既非一时，订之亦非一手。体例不分，难免纰陋。合诸说观之，其得失亦可知矣。增修普陀山旧志例（秦志）　　　　清定海知县江阴缪燧撰　　例言曰：自郡县之有志，而二氏之书，泉石烟霞之记，往往而见焉。然十洲三山，多指神仙之事，且有无不可知。惟普陀片石，孤悬海中，为普门胜地。觉迷拯溺，历有明征。为之说者，亦其慎哉！吾是以志佛不敢旁及，志山不敢子虚，志事不敢齐谐，志辞不敢月旦。悉依旧闻，实以近事，盖此书之大凡也。若夫琳宫之废兴。香灺之盛衰，学人之聚散，与世沧桑，不无俯仰。正不必以彼抑此，资我悬河耳。　　东坡曰：大悲者，观世音之变也。诚然，则有不变者在矣。其义甚深，不可思议。今志普陀，但言普陀大士。即如法华佛说一切普应种种功德，及诸书杂见，悉所不载。以见此为白华实录也。　　四明词客，首尾名山，著有普陀新志。其岩壑川原，土地疆场，无可增损。惟普济法雨两寺，与先时小异。然亦际会之奇，加以人事之备。山闲隩里亭梁之外，静宇田庵，至一百六十六所，可谓盛矣。　　任质者议疏，务褒者少当。谓圆通教主，总摄群伦一切衙官，恐非确论。亦知梅岑晓月，不隔峨眉。沧海横流，依然九子。三大士，四名山，是同是异，何有何无，就使白苏而在，作如是观矣。　　观自在，本丈夫身。普门品云：应以妇女身得度者，即现妇女身而为说法。是以开元画院，宝冠珠络，用著坤仪，暨历代慈宫，遂生崇信。以天下养犹未足，乃邀福大慈，祝延靡罄，孝之至矣。虽为百世则，可也。　　大地精蓝，无虑千亿，屡兴屡废。惟此佛场，皇帝每念夙因，博施罔外。览名山之鞠草，悯缁众之无归，赐帑有加，函经布藏。宸翰所垂，在在指点。至嘉与臣民，同其福善，圣人之心，直与天地齐其量矣。山中之书，颂其万一云。　　义山蓝公，始事洛迦，勤亦至矣。独惜朱梁迄兹，几一千岁。但载内廷赐予，未闻朝士布金。岂为时久远，姓氏无传乎？志所不当略也。且南海乘桴，非比坦途寻佛。鲸涛飓母，身命以之。故匹夫单妇，虽斗粟尺布，不可谓非大布施。编年书茧，岂曰无因。贵客素封，何妨附志？今如定帅施公，奉诏诣山，宣纶锡帑。此圣朝殊恩，使臣大小姓氏咸勒之，俾无遗焉。　　普陀旧志，今日之文献也。太羹玄酒，未免羲皇上人。后志姘辞丽管，点染山林，自是骚坛一座。但所记康熙三十八年前事。癸未春，圣驾南巡，驻跸武林。召见寺僧，殷勤大士。命使函香，颁纶赐帑。事关盛典，不敢不述。用是增修是志，附于简末，以冀久远云。（秦志）　　按：缪公是编无传本。其称后志姘辞丽管云云，殆指裘琏志言。其称癸未春圣驾南巡，至附于简末云云，殆所增者只癸未后事。至称志佛不敢旁及，称志普陀，但言普陀大士，称南海乘桴，非比坦途寻佛等云云，语皆审慎翔实，足为修山志者南针。兹编之作，窃取斯旨。重修南海普陀山志二十卷（刊行本）　　　　清乾隆四年，法雨寺住持法泽，延同安许琰编辑。　　　　归善黄应熊参定。法雨住持释明智法泽校订。　　自序曰：普陀山者，观世音大士显化道场也。大士以三观入三摩地，圆通慈悲，欲度众生，随观随感，皆登善果，故独以观名焉。凡山可以无志。普陀之山，而有大士，则不可无志。志普陀者志大士，即志大士之志也。应化灵迹，欢喜悲仰，向善之念，观而感，感而兴起，斯大士之志。而志大士者，亦当作如是观。盖与柱下之志掌故，郡邑之志风土，名同而旨异也。岁己未，余浮游观览，南至于定海，适普陀住持僧法泽，以明府海门黄公命，请修山志。遂驾[舟+良][舟+刍]，出沈家门抵南海，去定又百余里。汪洋无涯，觉坐艇如飞鸢，站站水中，极人生之大观。入山，崚岩怪洞，具有灵气，又真天下奇观。陟前后两寺，则圣祖仁皇帝，世宗宪皇帝，二圣御碑，穹窿摩云。金殿珠宫，辉煌夺目。自古梵宇壮丽之观，又无以逾此矣。夫惟神灵之所留遗呵护其闲，故海不扬波，山辉川媚。而列圣善与人同之量，神道设教，亦遂崇奉之至于斯也。借非大士孤岛绝崖之域，其何以观之哉！既而法泽出前志，属余重订。余曰：前有志矣，重订奚事尔也？曰：胜代之志者，草创未具。太羹玄酒，犹有古质之味焉。后此踵而增华，矜博炫丽，浮且杂，闲所不免，徒解作揄扬释子语耳。于大士之志，吾惧其不足以观也。且雍正九年，发国帑，重修建，圣恩隆重，寺之规制，皆已改观。前志固未之及也，其曷可缓？余曰：大士之志，以善诱人，教人以观入道。善观大士者，不在于山志，而于人志自观而心，自善而身，则不必观志可也。观志而愈有所观感，可也。若使入胜境，阅胜志，而贪痴无改，残忍依然。未见圣若不克见，既见圣亦不克由圣。大士之志，其愈滋戚矣，而又何以仰体我列圣神道设教之德意乎？校阅月余，删繁乱，补缺略。闲有一二宰官所作，释氏藉为檀护者，不能尽去。正恐后之视今，犹今视昔，其果可以观焉否耶？法泽，为余族弟。少寓余业师梁村蔡先生里中之清泉岩，与师交游最密。后为普陀法雨寺住持，料理钦工，备极勤劳。戒行精严，缁素悦服。吾师在都时，尝以诗寄讯。盖真能志大士之志者。故于是志，尤惓惓云。书成而序之如此。乾隆四年己未，暑月之朔日。　　黄应熊序曰：定邑，在东南海中。普陀去定，又百余里。普陀山志，志普陀也，而非徒普陀之志之为也。胜国以来，东夷蹂躏，洛顽逋逃，定且度外置之。普陀之荒顿者，几五六十年。迨我圣祖仁皇帝，盛德神威，率海悉臣。于是开复定邑，兴修普陀，赐以普济法雨宸额，两梵并峙。至雍正九年辛亥，世宗宪皇帝，复大发帑，遣官督建，余时承乏定邑。钦工重大，法雨主席者，老不耐勚。合山两寺，佥举今方丈法泽者，戒行严卓，道气精深，遂延以住持，俾主山事。而余亦乐定之民淳俗朴，政简刑清，得以奔走悉心于经理也。三年工竣，两寺之规模巍焕，又复改观矣。法泽，每念受恩深重，思再辑山志以垂之远。又虑纰漏潦草，只仍前志之失，则又无以为名山之光，而志皇恩于永久。迟而未轻举者，数年。适去夏，许太史瑶洲先生来定，余谓法泽，向所谋志乘之修者，时哉！弗可失矣。乃聘往山中，取前志，删芜正谬，补其未备。校辑既成，得卷二十，目如其卷。一山之灵胜具焉，两寺之规制详焉。不蔓不支，弗诞弗陋。昔柳子厚，谓于司马子长取其洁。若是志也，可谓洁矣。值余久莅于定，上官谬以最闻，荷蒙恩旨，升补山右。法泽以余之将去定也，急欲余一言以序。余曰：当海波之扬也，定且为蜃宫蛟宅之区，何论普陀，何暇计普陀之志。自我国家，德威远播，四海统御，百神怀柔。而后定有邑治，而后普陀屡赐修建，佛有刹，僧有寮，辉煌晃耀，为天下香台冠。则余之得与民休息，含哺歌衢。簿书之暇，又得访灵踪，搜胜概。而百千数披缁者流，亦得习静焚修，讲律安禅，优游岩洞烟霞之中，搜纂乘书，以贻久远。皆我列圣天覆地载，恩施无外，而我皇上重熙累洽，德教洋溢，俾率土之滨，同享升平之福之赐也。山志之修，表佛光于历劫，即志皇恩于万年。夫宣扬盛美，使天下咸知德意者，守土臣职也。况辛亥之岁，钦工之建，余实躬逢其盛，而亲执其役，有不乐是志之成，以歌颂扬扢于无既也哉！是为序。乾隆五年庚申，传柑后二日。　　邵基序曰：普陀山两寺，在灵鹫峰下者，为前寺，曰普济。光熙峰下者，为后寺，曰法雨。蒙圣祖仁皇帝，御笔题额，肇锡嘉名。为慈圣延禧，表大士灵迹。世宗宪皇帝，丕缵前徽，恢扬法愿。复赐帑金，重加崇饰。两朝天章，穹碑载勒。炳耀海天，辉煌宝地。披览图志，巍乎称盛矣。普济僧绎堂，既以旧志属序。而法雨僧法泽，又以雍正九年重建，圣恩隆重，赐愈多，而制愈崇，前志未及。将复纂修新志，亦来请序于余。盖普陀名山，两寺古刹，旧之纪载，大都相同，而泽公又将修而益之也。余详考海山之形胜，洞壑之幽奇，殿宇之庄严，灵异之显著。仰见两朝崇敬，佛力宏深。善信皈依，慈航接引。千百年香火道场，虽其闲不无废兴，而至今日，则崇高焜耀，实为宇内梵刹冠。非际会我国家升平康阜，海波恬若，岂能获睹斯盛。法运之昌，愈益以征世运之隆。佛光犹是，江山不改。而一沐熙时之景象，经天家之宠锡。山不枯童，若益而高。海不狂啸，若益而深。梯航络绎，函香崩角，佛亦若益而灵。旧志之所纪载，且将日新而月盛矣。况又欣逢我皇上，躬承大统，累洽重光。四宇宁谧，百神孚佑。洪涛浩淼之区，灵山孤峙之境，无不庥庇恩光，涵濡德化。此固两寺中持钵披衲之徒，曰夜顶香虔祷，而愿延圣祚于万年者。则泽公之图志其新，是亦祝厘之忱之所不容自己者乎！吾知斯志一成，两寺之景可见，两寺之情亦可见矣。余又乌能不援笔而为之序。　　按：是志目次，卷首天章。卷一形胜，二建置，三梵刹，四颁赐，五灵异，六法统，七禅德，八精蓝，九流寓，十法产，十一方物，十二事略，十三旧章，十四至十六历朝国朝诸艺文，十七至十九历朝国朝诸诗咏，二十赞偈。观其凡例，似明侯志周志，清裘志朱志，其时俱获见之。择善而从，宜高出诸志之上。乃建置梵刹精蓝，可并而不并。法统禅德，可合而不合。艺文诗咏居全书之半，可节而不节。形胜门，沿裘志例，先之以海，所以位置普陀山之在南海，其说更曲。惟云山志本无事星土。云是山以菩萨而名，是山皆迹，是迹皆古。云菩萨不藉证而灵，亦不藉证而后知为菩萨之山。依旧志，而删裘之星野古迹。依裘志，而删朱陈志缘起经证等门，甚为有见。至颁赐门，有乾隆三十七年事。法产门，有三十八年李国梁序，宋如林序。均后人续窜，非原书之旧矣。重修南海普陀山志二十卷（刊行本）　　　　清道光十二年，普济寺住持能仑，延金陵秦耀曾编辑。　　　　金陵王鼎勋参定。能仑校订。　　自序曰：普陀，距定海县治二百余里。即华严经所称补怛洛迦山，观世音菩萨示现道场也。五里未至，岚翠扑眉。千步尚悬，飞涛溅踝。陵虚之阁，忽峙虹边。殊状之峰，或标岛外，余流览图记，企慕山川，驰心有年，而游访未果。会王青甫表兄，来宰是邑。庚寅岁，余主讲于斯，接近祇林，缅怀卓锡，载访沙界，岂惮拏舟。庶几一溯迦兰之施园，暂履须达之布地。顾累牵俗之事，仍阻幽探。迨次年暮春，竞渡莲洋，克攀萝径。荫法云于六合，地入三摩。扬慧日于九天，门开八正。洵海澨之奇观，招提之胜概也。于是古龛对佛，精舍翻经。缔交季潭之上人，契心曹溪之弟子。有鸿昆开士者，身列祇洹，志殷翻辑。守往籍于炱朽蟫断，摭群言于锦粲珠零。乃以山志遗文，嘱为讎定。余抚是编，而窃慕焉。夫绀园碧殿，沈佺期常赋少林。鹿苑龙宫，骆宾王亦夸广果。希踪方外，不越中原。至若维摩之室，遥隔鹏溟。弥勒之龛，孤撑鳌极。此可颂者一也。自象教西来，妙法东注。普贤既传愿海，如来亦有化城。然娑婆缘深，观音为最。乘如意轮，大方便力。济苦难于五浊，拯烦恼于三涂。白毫光里，现璎珞之全身。金色花旁，示栴檀之瑞相。庄严具足，黼缋周施。此可颂者，又其一也。众释所居，非无毁院。诸佛攸馆，不乏市田。至若层楹刻桷，宸章焕夫日星。免赋蠲租，宠命沛夫雨露。鳞鳞碧瓦，崇台则三百朱栏。策策乌犍，膏壤则十千青亩。此可颂者，又其一也。生融之学，狮座频参。观肇之名，雁堂共仰。虽结茅伊始，真歇法乳无传。开业相沿，大智禅裔莫考。然五蕴俱空，皆悟无生之理。诸漏已尽，恒持不染之心。此可颂者，又其一也。烟波无际，时泛仙槎。云壑相鲜，屡停客屐。转奔雷于谷底，龙气犹腥。盼朝旭于崖巅，羊押乍熟。飞泉沥滴，宜储调水之符。石宝玲珑，忽动买山之计。相与参玉笋禅，礼米汁佛。此可颂者，又其一也。游怀既惬，逸藻独摛。赌吟而钵响频催，纪实而笔花争舞。文疑宿构，同申般若之宗。诗具别裁，悉寓毗尼之教。正不特公权羡其书额，元章欣其隶碑。此可颂者，又其一也。任昉述异，本自淹通。王家拾遗，无取繁缛。良以灵花忍草，咸证道心。蠕动蠉飞，共含佛性。纳须弥于葶苈，鹦鹉呼王。悟世界于优昙，象猴为友。嗅来薝卜，即是妙香。听到频伽，无非瑞雀。此可颂者，又其一也。夫盛熙明备考于前，侯继高纂志于后。处优出劣，裒辑不乏通儒。照轸充箱，采获并多佳手。然条流粗立，典要未明。欲煮鬯以烧薰，必簸糠而扬秕。附名欲传不朽，定文须恃相知。又况凤毛龙甲，孰与收藏？鸟剥虫穿，每虞散佚。洵贯串之非易，繄讥正之维艰。乃蒙驯虎名宗，食鸠上品。丐余增订，索我弁言。幸旧本之犹存，遂新编之竞制。合是非于一口，审得失于寸心。勿录者，岂是遗珠。所登者，要皆完璧。督绳削墨，共辨毫厘。缕析条分，聿昭经纬。遂使贝文快睹，手眼化以千千。秘典齐宣，生灵度乎万万。武溪龙涧，恍披庐岳之图。金阙瑶台，疑讨瀛洲之记。时道光十二年壬辰，三月三日。　　王鼎勋序曰：普陀，在东越大海中。梵语补怛洛迦，华言小白华，释言海岸孤绝处。盖震旦国中，一大道场也。周遭四十里，或曰百里。自梁贞明中，始立佛寺，即不肯去古院。宋元以来，代有创建。迨我圣祖仁皇帝，世宗宪皇帝，锡额勒碑，发帑修建，天章睿藻，丕焕祇林，洵为海外名山，第一香刹。山中僧寮，不下七十余所。缁流及外方挂单，约计一千余众。田产无几，斋粮不给。余宰是邑，心窃悯之，而力未能逮。会有佃民余姓等，与山僧互争新涨沙涂。余申详大宪，所有朱家尖、竹头浦、顺母涂等处，涂场五千三百余亩。可筑塘成田者，二千余亩。应请推广皇仁，归僧报垦。并会同镇海郭明府，亲诣涂场勘丈。始得遍历宝山，佛前顶礼。有前寺承恩堂鸿昆上人者，戒律精严，功行苦卓，恒以纂修山志为己任。恰秦远亭表弟，主舟山景行书院讲席，嘱余转丐，代为增修。余按是志，前后两寺，共有两本。康熙三十七年，前后两寺，同请裘琏修辑。稿成，后寺旋即授梓。前寺，又延朱谨陈璇二公增削，至四十四年始梓。遂与后寺所刊，小同大异。乾隆四年，后寺又请许琰重修，镌板行世。而前寺所刊斯志，迄今又逾百年。其间沿革废兴，仇校诚不可稍缓。返桌后，山僧将入志各条，函寄来署。嘱远亭表弟，取旧志，详加考订。汰其有余，补其未备。词不涉于支离，例必归诸典要。阅一载，纂辑甫毕，分为二十目。就简删繁，了如指掌。书成，索序于余。余曰：九华、峨眉、五台，与普陀同为诸佛说法道场。然三者皆为内地。惟普陀遥隔重洋，迥殊尘境。而四方梯山航海，函香膜拜者，较他处尤盛。此皆列圣崇信禅宗，神光普照。而释子之徒，咸得优游兰若，守缺抱残，搜辑山乘，以垂久远。披是志，而海山之形势，洞壑之幽奇，殿宇之辉煌，示现之灵异，胥在乎是。共仰佛力之慈悲，益征圣恩之汪濊。夫讲耕凿以安慧命，裒册籍以阐净因，二者不可偏废。余既乐是志之成，而并愿阖山僧众，持戒安禅。群体列圣嘉惠双林，神道设教之至意，此余之厚望也。道光十二年壬辰，三月望日。　　陈桂生序曰：南海普陀山，观音大士说法道场也。昉于梁贞明中，宋元而后，代有修建。我朝尊崇倍至，巍焕增新。砌琉璃之地道，五色莲花。装玛瑙之天宫，七重行树。峙名山于海外，成胜院乎寰中。此皆列圣神光普照，崇信禅宗。题额勒碑，宸章赫濯。蠲租发帑，宠锡辉煌。缁流得以潜修，黎元因而觉悟。瞻兹梵宇，共仰慈航。俾清净寂寞之滨，发恭敬慈祥之念。神道设教，有微权焉。盖圣朝以胞与为怀，佛力以救度为量。大千世界，征普济之慈悲。亿兆生灵，荷仁恩之广大。造福专于锡福，寿世即以寿人。幸际恬熙，得安康阜，有由然矣。今者鸿昆上人，重修宝陀山志，再焕大藏经函。敬加考订之详，快睹阐扬之偈。业追象贝，功继马鸣。开觉路以金绳，渡迷津于宝筏。将见慈云遍覆，共乐世界之清凉。行看甘露均沾，普受佛家之富贵。谨志不朽，用附煳言。至于结香火之因缘，乐巾瓶之供养，以及形势之胜，僧徒之繁，皆略而不陈，惧赘也，是为序。　　按：是志门类卷数，悉仍许志。惟并许志赞偈，附于释氏艺文，另添经证一门，为不同耳。然经证本于朱志，许已驳之。而仍沿之，未免去取失当。山志，自裘辑后，两寺各自延修，往往详己略人。是志尤甚。虽出自住僧偏见，而秉笔者，究难辞其咎也。至山图前后，载有前寺修建处所，助田碑记，鸿昆扁音。核其年分，当为后来寺僧续窜。非耀曾原书所有也。定海县知事陶镛，致普陀印光法师函云：　　接手书，夙昔怀抱山志一事，将有达于实现之一日。凡事必种佳因，方收良果。因果之闲，有应及时商榷者。回忆客腊，在山谈及此事，只觉山志亘九十余年未修，积久更难征考。其续修体例，应仍旧，抑改新，暨是否应请邑儒修订，在仆固毫无成见，但虑及经费维艰耳。当奉师言，曾与居士陈性良议及，费由伊认，书由师修。并云：山志应以大士为主体。凡大士之若本若末，若事若理，以及随类现身，寻声救苦之感应事迹，拟广为搜罗，汇萃成书。此系内典功夫，当然非异人任。且复谈及九华山志，妄改字句之有心灭佛。又如旧志之将清初御碑一道漏载，太不经心。详绎师言，无非谨慎。九华，吾未之见。如旧志之舛漏，诚属无可讳言。普陀，应以大士为主体，仆固极端赞成。但只辑感应，究似观音世家，而非山志。仆虚拟折衷办法，将山志分内外两篇。内篇感应，外篇则仍旧志门类，增减而继续之。例如经证可删，并入内篇也。天章可删，国体变更也。而民国约法，信教自由，颁布管理寺庙条例等项，则须增入。其艺文一门，仆主删除。缘艺文有关掌故者，应分析订入各门。其登临山水，流连光景之作，载不胜载。应别辑普陀艺文志一书，十年一集可也。夏初奉到手书，言感应一篇，有许止净居士担任，促仆进行各门。仆拟折衷办法，已蒙采纳，当覆书以采访，编辑属之邑儒，并以经费为言。今又奉示许函，规定颂体，已更进一步，而有具体办法。则各门纂修，亦应同时并进。查邑儒王雅三、王樵暾、汤尔规、孙厘卿四君，均品粹学纯，足征文献。上年邑志竣修，已兼注意山志。今加延聘，最为合宜。惟师长西序，仆宰地方。对于此事，只可居于提倡之例，仍以两寺为主体。山志规模，小于县志，自合以最节省最捷速之方法为之。惟四君散处各乡，晤谈不易。现将师先后来函，许君原函，并仆此函，录稿专送传观，征求意见，得覆奉告。一面希致两寺方文耆旧，预为筹画。于相当时期，推一代表来县，与仆先行接洽，再为详悉之规画。官如传舍，仆去就无常，窃盼及早图维。于任内观成，了此一重心愿也。民国十一年，七月二十四日。陶知事镛，致雅三樵暾尔规厘卿函云：　　关于普陀修志一事，荏苒半载，时刻在心。最近覆印光法师一函，谈议经过，略具函内，录稿陈[(怨-心)/言]。窃维志普陀以观音为主，自属言之成理。与各门编纂，事不相妨。诸君于修邑志时，关于普陀，九十年来，人物事迹，谅为采访所及。抑或须另起炉灶，重行采访。又或别有参考书籍，可资甄择。以及各门应增应减，体例为创为因。弟学术空疏，毫无成见。务祈发抒卓裁，详悉示知，俾与印师折衷定议。一面接洽方丈，拟议办法。王亨彦，覆陶知事镛函云：　　日前来城，于寓所，得我公手教，并印光法师，及许居士止净各函件。客中胶扰，无暇细详。旅里后，覆加披览。知印师，身入空门，导扬宗风。修山志，以观音为主体，亦固其所。但既名为志，将以显山川之名胜，表创造之功勋。以及建革之由，中兴之业，自应详为罗列，俾无遗憾。我公答以折衷办法，分内外两篇，始有志例可言。赐书下问，敢不揣梼昧，虚拟门类，敬为刍荛之献，如下：　　山图（延精于测绘学者绘之，分山境全图，名胜分图二种。）　　形胜（分山、峰、岭、岩、石、门、洞、沙、隩、湾、地、涧、泉、井、池、境，及附录，各子目。）　　梵刹（并旧志建置，梵刹，精蓝，而为此门。以普济、法雨、慧济，为梵刹，余各庵堂为精蓝附之。各茅蓬，各废庵，再依次附之。）　　营建（除梵刹外，凡亭祠碑坊，道路桥梁，属于工程者，隶之。）　　禅德（凡僧人精修禅律，创建有功者，不论方丈住持僧，均立传，隶此门。仅为方丈，别无建白者，另为住持表，附后。）　　檀施（国体既改，佛法又平等，仿云林志例，立此门。凡自帝王，至齐民施助巨款者，悉隶之。）　　流寓（照旧志，而正其体例。）　　规制（第一先录丛林普通规约，及普陀两寺特别规约。能依此而行，方可以为僧，方能受公私护持之益。以故次二则凡民国约法之信教自由，与管理寺庙条例，及公私文令规章等之为维持是山秩序而设者，悉隶之。）　　艺文（凡僧人著述成书者隶之。旧志之艺文，诗咏，均散附各门各条，不与焉。）　　志余（仿云林志例。凡事在必载，而类无可归者，隶此。）　　叙录（仿俞樾镇海志，近上海续志例。叙载历次修志者之姓名，及序例。而以此次重修，我公与印师等往来函件附焉。）　　综上各门，视旧志，已属创例。况我公定为内外两篇，尤为前此所未有。此外，若经证感应等类，均内篇事。我公所谓非异人任者，可无赘言。上年修辑邑志，普陀虽有访稿，然对于专志之材料，究嫌缺略不备。此次必须慎选访员，以专责成。彦闻清同治闲，慧济寺住持信真，颇有道行。因寺门外，常产竹笋，致碍行走。后经信真忏祷，笋遂绝。性好施与，于定海南郊体仁局，助田三十余亩。长涂揆文义塾，助田二十余亩。此亦僧人之杰出者。类此者，不知凡几。是在为访员者，详为搜求，免致挂漏。管窥之见，是否有当，伏祈裁[(怨-心)/言]。陶知事镛，去任时，函请会稽道尹黄庆澜，主持三事：　　一为山志，云普陀修志，已设所采访。近主任了藏大师来述，所采无多。从古修书最难。不必远征，第就定县志事，已可为鉴。山中人，视此事太易。印光法师，佛学精深。而于修订体例，与镛见，尚未臻密合。除迭与函商，与面陈宪台外，复有应述者数端。如原志山图，与坊本同一陋劣。知事，曾禀卢督办，请借陆军局图。以关军机未准。是非以新法测绘经纬图不可。名胜风景，非用照片不可。总之，非多费工本不可。原志，乃道光初所修。前此，尚有两寺各修之本。近阅中华书局，预约续藏经目内，列有补陀小传一种，书似元人所著。而久佚在东洋。此外，凡兹山古乘，均应博求参考。与道光志比较，择善而从。庶修成之书，少增声价。邑儒王雅三，拟有修纂体例，已送印师。所拟固涉繁难。但言修书，似亦不宜过从简易。即照简易办法，就原志各门而续增之，其为事亦非容易。例如梵刹精蓝法产等门，关系物权之所有。移转种种，至为复杂。采访之始，不加审核，一经裁判，便成证据。后来讼累，何可不防？复次，禅德一门，据了藏云，绝无而仅有，是乌乎可？道光志，迄今将满百年。此百年中，讵无名宿高僧，或起自普陀，终于别刹。或来从远域，卒老名山。又或始终他处，中涉普陀。是非用种种方法征求不可。今既言修志，倘遗漏湮没，岂非罪过！此仅愚虑所及者。恐此外，又多困难。除函商印师外。所望道尹主持者，又其一。民国十一年冬。王亨彦，致陶前知事镛函云：　　棠荫移杭，瞬经三月。想贤令尹，鸣琴而治，著述清兴，当不减在定时也。补陀志事，月初由开如了余两上人，函邀到山。告以采访，略已就绪，即委彦为编纂主任。彦维山志较难于县志。溯自道光初纂修后，迄今已阅百年。历时既久，采访本属不易。况山中虽多名缁，究以持戒焚修为天职。对于修志各事，故录既少传述，近事亦涉渺茫。征文考献，深苦无从著手，一难也。吾辈素读儒书，于梵典未窥门径。往往一开卷，虽名词亦不能彻晓，何论玄旨。率尔操觚，易滋谬误，二难也。因请渠设立局所，延请通人，收集思广益之效。而结果以艰于筹款，故不设局，不延同事。除大士事迹，及经证等类，由印老担任外。其余各门，订将访稿，络续邮寄，属为汇纂。成书后，再呈我公鉴定。而开如上人，旋出康熙时裘琏志一册。该书由前法雨住持化闻，得自日本岸吟香。披阅一周，知其长于词华，暗于志例。兹拟革旧改新，各门事实，旧志既语焉不详，访稿又缺略不备。兼之学识俱短，惴惴然，时以负疚佛菩萨，有辜我公之望为惧。因又请开如上人，一面搜求各名山志，各参考书。一面督促采访主任，依照所定门类，详确采访。宁滥毋简，以便斟酌去取，分别甄录。嗣后能否照办，尚无把握。该门类，去年曾呈鉴核，现在应否增损，还祈我公详悉示覆，得以张其胆，而壮其气。民国十二年癸亥，三月八日。陶前知事镛，覆王亨彦函云：　　普陀修志，已与开如和尚订定，甚慰。所定门类，俾采访者，依此搜求，自是正办。修志，以采访材料为要素。尤望多加指点，并用种种方法，以广搜罗。否则恐难完美。山中财力，近亦外强中干。且意见参差，成事甚属不易。惟开如一人，热心提倡，而确有力不从心之苦。此则望公曲谅，而苦处之。印光，佛学极深，而著述似非所长。然为人坦白，肯受商量。志之体例，因徇其观音为主之义，略分内外篇，即弟所拟。将来即照此意做去。但仍宜随时与渠商之。书成鉴定，最好请让三同年。弟无此才望，又吏事无暇也。癸亥，三月二十三日。孙尔瓒，以雅三先生所辑山志稿见示，喜而赋诗云：　　七度游普陀，未留诗一首。我与南海邻，胡独落人后。骚人墨客来，题咏到处有。有美不胜收，续貂翻贡丑。梵音与洛迦，名胜播众口。去年修山志，陶公意良厚。殷勤折柬邀，编纂须著手。逊然谢不能，还是推良友。良友居景陶，掌故留心久。雪钞和露纂，书籍成渊薮。居恒意飘然，偶尔城市走。袖稿来示余，内外编分剖。印光称高僧，佛学无出右。儒释共一家，鸿文高八斗。蔚然成巨观，此山此纲纽。亟亟付枣梨，书与山并寿。　　　　跋　　民国九年庚申，膺邑令冯公秉干之聘，与修定海县志。其时曾偕采访主任，俞君兆熊，合请冯公兼修普陀志。卒以二者并举，绌于缁费不果。辛酉秋，陶公镛，来任县事，锐意提倡。与印光法师，开如、了余，两长老，一再函商。先设所采访，征求山故。至癸亥春，两长老，以书来属，为山志编纂。彦维幼从先君子佩韦府君读，涉猎儒书，于佛乘略无皈向。重以周甲迈龄，衰迟自弃，何敢继前贤翰墨，留名山佳话？既忆清宣统己酉闲，挈子祖安，游是山。登临余暇，披阅秦志，知其体例，多可议处。相与以未遇时节因缘而修正之为憾。既幸遇之矣，造因得果，桑梓敬恭，义无多让，遂以书诺之。旋到山与开如辈，协议道行方法。假定采访门类，并搜求元明来各旧志。惜书多不传，仅得康熙时裘辑一册。取回卒读，又知许秦两志之继此而作者，大率抄袭陈谬以塞责。补阙订讹，事诚有待。因就访稿斟酌赓续外，搜览近属各县志，各名山志，及传记竺典之有关是山者，参互考证。得据以校旧志之讹，补旧志之缺，考辨旧志之所未辨者，各若干条。分别部居，依类相从。竭一年又四月之力，始脱稿。自形胜迄叙录，为目十有一，卷如之。灵异一卷，采自孙君贻谋稿者为多。揆诸史迁整齐故实之旨，其有合乎？然而后梁至今，年历千余，沧桑几更。其间遗闻轶事，讵能遍观而尽识之。即所识者，又讵能犁然各当夫人心。写竟覆按，焉知后之视今，不如今之视昔之仍多可议乎哉！甲子夏，观音诞日，翁山寄翁王亨彦跋。　　　　附录　观音灵感近闻撮要　　观世音菩萨，早证菩提，久圆觉道，安住寂光。原为悲心太切，故复现菩萨身，助佛扬化。及以四不思议无作妙德，十四无畏，三十二应，种种方便，度脱众生。其慈悲益物，寻声救苦之事迹，古今记载，真纸不胜书。即最近亲闻之灵验，亦多难枚举。今略述一二，以供阅者启发正信焉。民国二十一年，沪上中日战事，凡属真心奉佛之士女，同处危地，独比左右邻居之非奉佛者，少受损失，多得安隐。其最险最奇最著者，即闸北世界佛教居士林，在枪林弹雨之中。日机掷弹，多在其处，林外四周，通炸成焦土。唯林屋之上，受二十余炸弹，无一爆炸。还有一大半人高之极大炸弹，落于其中水门汀天井上，亦不炸。其原因，只为有邓奠坤居士一人安住其间，不怖不逃，力念观音菩萨名。即于四周火堆之中，保全此庄严之大好道场无恙也。其他如费范九，遇铁丝网，现孔而出险。钱居士，入强盗手，示病而放还。郭振声，于同船大众遭劫之中，独令贼目不见而幸免。曹运鹏，于仇人群集围绕之下，俾其当面不识而逃生。此皆由虔念观音，化险为夷之灵验，森亲见其人，亲闻其在印老前所说之实事。惜今限于纸幅，不能多录及详说。现为二版补空，特略述此。经云：观音妙智力，能救世闲苦。诚不我欺也。愿同伦谛信，常常持念，共荷帡幪，以畅大士悲怀，亦不慧之所深望也。民国甲戌二月日，德森略述。
