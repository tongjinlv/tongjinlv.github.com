　　　　普陀洛迦新志卷七　　　　古会稽陶镛鉴定　古翁山王亨彦辑　　　　营建门第七（内分亭祠坊塔路桥五子目。凡屋宇，除寺庵茅篷外，如学校医院等，俱包在亭祠之内。）　　弥陀净域，成就庄严。慈氏宫中，侈陈楼阁。况在尘寰之境，可无构造之工。斯山塔现多宝，妙证法华。街辟玉堂，恍游清署。桥登智度，总归般若之门。路号庄严，证入金刚之定。护法则天龙海若，纪赞则圣诰宸谟。非徒以壮游观，亦藉以增信向。志营建。　　　　亭祠（共四十三所）龙章阁　　宋嘉定七年，僧德韶建，安置宁宗圆通宝殿大道场诸御书。今废，址不可考。（裘志）御制碑亭　　在护国永寿普陀寺。明万历三十五年，发帑千两，遣御马监太监党礼建。后废。（裘志）玉音亭御制藏经序碑亭应制经赞序碑亭　　俱在本寺旁近。明镇臣侯继高建。今俱废。（裘志）万寿御碑亭　　一在普济寺海印池北，五闲。高三丈八尺，深四丈，广共六丈。一在法雨寺第五层，五闲。并清康熙四十一年建。安置康熙御制文碑石。法雨寺碑亭，亦名天章阁，御书亭。又两寺碑亭，皆竖蠲免钱粮碑于其旁。（许秦志，采访。）清，鄞，屠粹忠，法雨寺，万寿御碑亭记：　　今上御极之四十有一年，普陀法雨寺住持性统，创建万寿御碑亭于圆通大殿之前。表恩荣，展祝厘，而垂久远也。先是二十八年，翠华南巡。因提臣陈世凯，镇臣黄大来之请，赐帑建圆通等殿。三十八年春，皇帝复南幸，驻跸杭州。性统迎驾谢恩，召见于行在，问劳再三，宠眷优渥。寻改前镇海寺，曰法雨。给江南黄瓦一十二万，帑金千两，补全未竟之工。赐额大殿，曰天花法雨；方丈，曰修持净业。既又赐御拓米元章字一帧，御书金刚经一部。于时宸章辉烂，焜耀海天。性统，深维圣恩罔极，臣僧何人，邀此异数。乃谋于提臣张云翼，赵宏灿。镇臣蓝理，施世骠。郡邑臣甘国璧，缪燧。购美石，延良工，摹而鑴诸碑。且辟地构亭覆其上。自开辟以迄今兹，万千年来，矗天章于鳌背，勒御翰于蛟颐，可谓奇矣！浴日月以助光华，驱龙象以护风雨，可谓壮矣！于其落成，性统寓书京邸，命粹忠记其事。因稽首载拜而言曰：于哉！自古继天御极之主，圣神文武，天纵多能，未有如我皇上者。维时车书一统，玉帛万国，幅员之广，亘古所无。洛迦，海外弹丸土耳，置之若有若无，宁遂以此损圣治于万一。而声教所讫，绀宇斯开。雨露一沾，天章以被。类而推之，无一夫不获，无一物不得其所，可知也。御书，比年来，大小臣邻，时受宠赐。上以荣其祖父，而下及其子孙。其摹而登以石，覆以亭者，莫不荣耀里党。此皆臣子之分所宜自靖。性统，内空五蕴，外捐万有，乃所不能空且捐者，惟天子之殊恩。意其忠君爱国之心，勤恳无已，而寓之乎此，儒与释，岂有异哉！曰御碑，表恩荣之自也。曰万寿，展祝厘之忱也。他日望气者，东海日出之隅，荣光四烛，云汉昭回。呜呼！非中国有圣人，彼西方圣人之教，其能至是也哉！（许志）御碑亭　　一在普济寺，石坊下马处，三闲。圆顶，高三丈，深三丈二尺，广共四丈六尺。一在法雨寺，第三层五闲。并建置雍正御制文碑石。（许秦志）渡海纪事碑亭　　在普济寺左。明巡抚尹应元建。清寺住持通旭重修。（裘志）明，汉阳，尹应元，渡海纪事：　　大明万历三十一年癸卯，夏五月，督抚浙江都御史，汉阳尹应元，视师海上。时总戎都督佥事，处州李承勋，简锐卒数千以待。闻补陀山，峙大海中。登此山，则诸凡险要，可指顾而知。又近岁圣母皇上，屡遣内官，赍帑金，重修梵宇经藏。应元，以为百闻不博一见，决筴往焉。总戎具舟卒，谛风潮，订行期。海道副使，同安王道显，参将，苏州袁世忠，宁波知府，建安邹希贤，同知，金溪黄榉，推官，宜兴何士晋，定海县知县，漳浦朱一鹗，悉从都御史。以是月十三日解缆，十五日抵补陀。既焚香顶礼观音大士。遂历海潮，陟绝巘，望沧暝。凝睇扶桑，周咨海岛，真三生奇观哉！夫普陀、海潮，寺等耳，又同在一山。海潮巨刹宛然，恬不为异。而普陀名号最著，因灾修复，殊非非常之原。一旦重以天子之命，劳必竦动远近。鲸波叵测，侦备宜严。乃属参镇各官，整旅饬防，闻警即援，永期宁谧，万万弗遗君父忧。总戎暨诸司，分猷共念，可谓一时之盛。爰镌石岁月，以告嗣来云。怀阙亭　　在烟霞馆左。万历中，督造张随建。今废。（裘志）清净境亭　　在宝陀寺南岭上三摩地。明洪武庚戌，寺僧行丕建。今废。（裘志，宋濂清净境亭铭。）明，金华，宋濂，清净境亭铭：　　普陀洛迦山者，在东大洋海。梵语补怛洛迦，华言小白华。传言山有二，皆观音大士示现之地。其一自西竺，历罗刹鬼国，暨诸魔土，始至其境。其一即华严大经所说，善财南询之处，盖今所也。山绝起海中，周围仅百里。宝陀寺，在山南。去寺三里，至潮音洞，洞脚插海，张颐欲饮。怒风驱涛，进退击冲。洞巅通穴，曰天窗，白光注底如月。唐大中间，梵僧拜洞前燔十指祷之。指且尽，大士为现身说法，授以七色宝石。自后人以诚感，辄应。或现紫金自在相，缟衣缥带，珠璎纷然。或现千首千臂，护法大神，翼卫后先。稍转而右，为善财洞，窈黑不可测。从洞折而北，有石类香炉，类佛牙，奇甚。惟磐陀石，上最宽平，可坐百人。自石折而西，有狮子峰，有象岩，有佛手峰，皆以其形名。有三摩地，嘉木萧森，怪石骈列。卧者，离立者，蹲欲起者，迎跃似舞者。其他胜概，难可数计。洪武庚戌，春正月，部使者，赣州刘君承直，与宝陀大师行丕，抱杖西东游。使者曰：此清净境也。盍为亭？大师乃建于寺之南岭上。从三十尺，衡如之。左倚山，右入潮音洞云。予闻西方，国名净土，纤秽不存。以黄金为地，宝树重重。迦陵频伽，能演妙法。人思至之，有不能得。岂意东海之区，清净之境，为近之耶！是宜大士显灵于其地也。大师，字大基，行丕其名，鄞人也。宗说兼通，行解相应，蔚为时之名僧。初由佛陇，升主是山，匡众说法，恢复产业。振兴夫丛林法席者，非兹之可备载，故略而不书。铭曰：大海东汇，厥名惟瀛。并包川洛，混合坤经。鲸波四绕，龙岛中停。濯濯绿净，皦皦青萦。片滓弗立，纤尘不惊。如莲出水，类鉴含明。流云敛翳，新旭争荧。金沙布地，宝树森屏。巨石佛足，嵌洞潮声。大士显瑞，梵童扬灵。仙带翻缥，玄珠垂璎。月相穆穆，飙驭泠泠。龙君持戟，水伯捧旌。卫兹胜特，控此高冥。倬彼开士，爰谋建亭。莫平匪砥，有觉惟楹。直溯寥廓，将齐撄宁。尘因道寂，境遂心清。徜徉净国，周流觉城。敢告来裔，庸勒新铭。（稍节）观旭亭　　在法华洞侧。今废。（万言法华洞诗，采访。）著衣亭　　在无量殿左。今废。（裘志）莫舍身亭　　在潮音洞上。参将董永燧建。今废。（裘志）清，邑令，缪燧，舍身戒：　　人有捐生投于梵音洞下者，妄冀为大士所收录。严饬禁杜不止，岁或以告。呜呼！舍身之说，吾不知何时而起。其云福利，真不可解，而世往往惑之。甚矣，人之至愚且忍也！今有父兄急难，或告之曰：尔其杀身成孝。人且趑趄不前。甚至假托窜避，以幸免者。今有军国重务，或告之曰：尔其诤之以死。人且畏葸缄默，甚至依阿诡随，以附恩宠者。今有蹈非常之变，祸不可测，为之友者，彷徨叹息，或告之曰：尔其以死救之。杀身成义，则却步掉首而去。夫忠孝节义，古今之美德，天下万世所常尊，所谓死有重于泰山者也，而代不数见。信诬妄之说，委父母遗体于波涛岩石闲，所谓死有轻于鸿毛者也，而趋之若骛，其为愚与忍孰甚！夫人之生，祸福两途耳。人之祸，莫甚于不得其死。死之苦，莫甚于沉溺。宛转反侧，浪击石触，糜身折骨。而后鱼鳖群萃以食之。虽支解刲割，靡有其惨。夫舍身以求福也，而先受惨祸。呜呼！若死而有知，风雨昼夜飘泊淹淴，不知几何怨悔也。而或父母望其归，妻子冀其还，兄弟亲戚莫不延颈以望。忽得凶问，怆恍号泣，何可胜道。非忍心很戾，计不出此。如是而欲望慈悲之大士，以一死为皈依，吾知其必疾恶痛恨，斥之惟恐不速矣。尚奚福之有？且夫人等死也，与其舍身以求福，孰若舍生以取义？与其轻自戕贼于虚无杳冥之途，孰若勇决向往于伦理纲常之地？用之于父兄，可以成孝。用之于君国，可以成忠。用之于朋友，可以成义。而世人不解，好用之于诞谩不可信者，而谓以此永度脱也，适以成其陷溺耳。吾固曰：至愚且忍也。余知定海县事，故书此以戒。八角水亭　　在普济寺前，海印池中。连亘石桥，周以扶阑。亭东西，各有池通海印。（黄应熊记）正趣亭　　旧名坐坐亭，在妙庄严路中。从道头至普济寺，各二里半。清顺治闲，都督张杰建，后废。康熙三十六年，寺住持通旭，重建。以其适当正趣峰下，改今名。（裘志）清，鄞，张超宗诗：　　孤亭坐坐夕阳斜，百折千重路转赊。山鸟似知来客意，连声啼上杜鹃花。邑人，夏昌渭诗：　　楼阁森森锁碧岚，登临我欲叩禅关。天池水活随吞吐，松径人稀任往还。伫立片时都净土，回头何处不灵山。慈航渡尽尘寰苦，愿听楞严订石顽。回澜亭　　在短姑道头。清光绪闲，邑人王克明建。民国己未，陈性良重修。（采访）宏凉亭　　在玉堂街中。（采访）半路亭　　在香云路中，因名。清嘉道闲，慧济寺僧顶顺建。（采访）娑竭龙王祠　　在普济寺左，三会堂侧。（旧志）龙王堂　　在法雨寺，天王殿旁。清光绪二十年，住持化闻重修。（许志，采访）土地祠　　在普济寺右，仁德堂西，前后共六闲。清康熙三十六年，仍旧址建。（旧志）天妃宫　　在司基湾西，僧大慧建。今改福泉庵。（裘志，采访）天后阁　　在法雨寺前。清雍正九年，住持法泽建。宣统二年，开然重修。（许志，采访）　　许秦志事略，并载雍正九年辛亥修建。时法雨住持法泽。以山在海洋，礼香者皆由舟楫。而寺中从未奉有天后香火，甚为缺典，乃建阁三闲以祀。及阁成日，黄昏后，忽见彩船一只，仪从旌旗，缤纷整肃。左右羽扇交蔽，前掌大灯两盏，照耀光明，从东洋海上而来，直至千步沙。监督诸员，及僧众工役，同时共见。知为神灵示现，无不惊异。关圣祠　　在莲花洋畔，汛兵守此，今改广福庵。（裘志，采访）关圣阁　　在永寿桥东堍。（旧志）关圣祠　　在善法堂前，旧为海防公署，今废。（采访）五公祠　　在普济寺伽蓝殿右。供明宫保尚书周寅所、提学副使杨楚亭、太仆寺正卿刘行素、礼部主事屠赤水隆、尚宝司丞沈玄扈，等像。（裘许二志）何公祠　　在普济寺山门外，三会堂左。供明总兵何汝宾像。（旧志）薛三省记曰：　　参将尽宁绍而守，起自嘉靖末季，其以副总兵守职者，实所仅见。而今复见仲升何公，初以部署指挥，行守将事，不二年，而进副帅。盖是时辽与滇均发难。县官广厉武，守将高等，率骤迁去。当事者，念海上方多剧盗，非公无可与计事。故先迁期疏请以公副大帅。两浙守将凡四。而宁绍并海，袤延几千里，当东南要冲，任最重。而参将建牙舟山，居海中，去大帅府数百里。往来期会，出入洪涛掀浪之闲。暴风毒雾，猝不知所自起。两汛所经广漾无垠之域。所患政不在鲸鳄也。地又最险，此非素镇定，饶有胆略，以长风巨浪为游戏者，时且骨惊神怖，惴惴鱼鳖与邻之是忧，而暇忧敌乎？公恂恂退逊，骤视之文儒耳。而中实深鸷，多计画。且吴产习于水，其视海若陆。视舟樯之颠危，若车轩轾。而击楫指麾，若折松麾羽，从容谈笑，不少动于颜色也。又历官所莅，率舟师，益练习。临戎，必身先士卒，而贾以余勇。尝谓水军与步军，异势而不同情。步军，扼险而守，所趋利，远不过百里，得据胜地而出奇。水军，亦扼险而守，然趋利，远者多在数百里外。无利可据，惟藉天助而致死。故步军争胜于地。水军不争于地，而争于水。又不徒争于水，而争于风。水有候，而风无候。有候者，人不得逆挽。无候者，人又不得顺嘘。故风与水候两顺，则我躁胜。两逆，则敌操胜。一顺一逆，则我与敌，互操胜者半。而人力，则弓矢剑戟，诸步军之长技，皆非所施也。所恃，独舟楫与火具耳。故公在军所操术，惟谨占候，慎葺造，精火攻之器械。而大指，先收人心，而用其死力。浙往计惟倭，近乃御盗。盗多闽人，狡黠，假渔为名，聚而剽商舶，掠其资。不中，则质人而责重贿，无虚日。然飘忽无定踪，水军无如何也。主者，度非一大创之不可，而计无所出。议多市商舶，伏兵为覆，诱取之。公曰：此掩也，可以一逞，盗不可得尽也。军兴力乏，安得多资为市。吾惟有明号令，严赏罚，以厉将率，将率善，则士卒用命矣。且盗未尝不畏吾军也。故春防军厚集则遁，撤则掠。吾军在外游徼者非乏。乃所乘小舠，故盗视为易与耳。今令大艘，更番挟以出，则盗惧不敢肆其策，至今不能更也。公性谨厚，严饬诸将伍，少犯令，即置法。私门虽篹器之食勿轻入。终迁日毋更，其廉若此。惟廉为能宽，宽则惠广，足以结士。廉为能静，静则事省，足以安下。廉为能公，公则政平，足以服众。廉为能明，明则鉴精，足以辨材。公所以收人心，而能使人用命者，以此。公先后守职凡六载，从前未有若此久者。而穷极海外形势，不遗幽遐，亦未有若此劳者。政久而德深，劳积而功高，此祠所由建也。舟山，公所建牙地。而洛迦山为外楗，倭内窥所必经，乃守望独薄。当时意，或以大士威神足凭以詟远。而近者盗则更所垂涎。盖盗所乏者粮。其视香积，犹外庾也。故两防，公数临莅以耀兵。诸士伍谓公虽迁去，而其神情，长依依此山，乃即以建祠。祠成，参军何国辅，走书属余记。后因公事过邑，数肃余为请。因为记公功德之大者，而并及建祠之意若此。公，名汝宾，字仲升，即以为号。家世卫指挥使令，迁都督佥事，镇两广。雅好文，所创著舟山志，不独征故实，且足裨军策云。明天启丙寅仲夏。（陈志）陆公祠　　在普济寺衣珠堂右。供明郡守陆自岳，并圆初长老神主。今废。（裘秦志）四监祠　　在普济寺柏香亭后，三间，原烟霞馆改。孤高爽垲，登之，峰峦苍翠，岛屿明没。烟水雾霞，缭绕襟袖。明万历闲，寺僧建内官三公祠于山后，以祀督造御用监太监张随，御马监太监党礼，内官监太监马谦。清初，以王臣副随，同董寺役，并祀之，为四监祠。（裘许志）蓝公祠　　一在普济寺，一在法雨寺。均清康熙三十二年建。祀清定海总兵蓝理。（旧志）清，慈溪，姜宸英记：　　佛法自汉入中国，其时可谓久，而其道日益广矣。夫惟其道广，则借手于卫道者，甚殷。其时久，则凡所历治乱盛衰，变迁兴废之状日多，而其需夫人之卫之也，亦日亟。顾古今来，作释氏干城者，多矣。大都不过舍基址，施金钱而止。未有终始经营，难不辞而久不倦，如元戎蓝公之于普陀二寺者也。方夫海禁乍弛，僧众初归，而道场梵刹俱未兴建时，则有故镇黄公，乘闲力奏，遣员赐帑，初地重光。然命甫下，而黄公旋没于官。公来继镇，建牙翁洲。翁洲距普陀百里，潮汐往返，风涛叵测，不以为劳，力任兹事。若宜革，若宜兴，若宜先，若宜后，若宜多，若宜寡，寺之主者，悉禀裁于公。公一以至诚大公处之。公之乡，多产巨木。斥俸捐资，桴海运木，分给两寺。置木之值，至数千缗，无所吝然。予谓此不足为公难。其分处两寺也，自有护法来，千百年闲，未有如公者。明万历七年以前，止建一寺。至后又有镇海。然皆长老住持而已。展复来，别公以双径嫡孙，提督陈公，敦请主席后寺，先入山者三年。公至普陀，喟曰：改律为禅，后寺已然。而前寺独可不延高行大德，阐宗风而登上乘者居之乎！博咨广询，得天童八世孙，潮音和尚。迎拜升座，闻者皈向。两师，皆慧心定识，又其宗皆临济，无所淄渑。公集两庑僧徒，晓譬而戒勉之，至诚披露，人人悦服，缁素叹息。称自有护法来，真未有如公者。竞谋建公生祠，以尸祝不朽。越明年，两寺告成，俱以宸英，素辱公知。函书来京，丐为文以鑴石。余曰：公镇定十年，功德及吾宁者甚大。即不辱与公交，亦不得辞。然予知公极审。于公遇前寺，知公之精微。于公遇后寺，知公之广大。呜呼！公待佛及僧如此，其忠君爱国，诚民恤兵，更宜何如哉！遂叙其终始难不辞而久不倦者，以复两寺之请。世之览者，谅不以予为阿公。而公亦必不以予言为河汉也夫！康熙丁丑八月。（裘志）陈黄二公祠　　在法雨寺。清康熙三十七年，住持性统建。（旧志）清，鄞，胡德迈，法雨寺合建陈黄二公祠记：　　古今来，事之盈虚消息倚夫数，而废兴成败则系夫人。数若待人，而人不委数。故自废而兴，转毁而成者，其功多不可忘。虽或其人已没，其事犹乐得而称颂弗衰。如普陀法雨寺之于故提督陈公，总戎黄公是已。夫普陀，为震旦名山，与峨嵋五台九华齐称。乃其山川奇诡雄特之气，结为前寺。不足，至明，五六百年，又发而为后寺。亦足以见大士德教之远，愿力之宏矣。其屡废屡兴，要亦时势使然。今上皇帝二十有六年，文绥武詟，尽土悉臣。海外瓯脱，廓入版图。于是厉禁尽弛。而普陀内徙之僧，虽归故宇，未奉明纶。黄公镇定二年，恭遇翠华南幸，乘间奏请。于是得赐帑金，重建两寺。盖不独慈云法雨，广被东南。而吴越封疆门户，益得藉外屏以固金汤矣。先是寺之未建也，麋鹿满山，荆榛敝野。惟我别公和尚，远从西蜀，访旧天童。陈公闻其名，俾主法雨，宏度沙门。于是自万历来百余年，第习讲律之传，一变而为禅宗大乘之学。不宁惟是，今元戎义山蓝公，聿继黄公来镇，信道爱人，亦惟是普门干城为任。谓改律为禅，义可师法。由是延今潮音和尚，一如陈公之延别公。而普济法雨，不减天童、雪窦、五磊、精严、闳净矣。呜呼！向微陈公，蓝公亦必为之。然而后来之美，其得忘前事之师乎？别公曰：我之不忘黄公，犹蓝公也。我之不忘陈公，犹黄公也。于蓝公则专之，于陈黄二公则合之，礼也。祠成，丐予为记。予曰：寺之由毁而成，黄公之德。禅之由废而兴，陈公之功。皆不可视为偶盈偶息之数。所谓数若待人，而人不委数者，于是乎在。呜呼！道不高，则卫道者不力。教不宏，则翼教者不切。观陈黄二公之于法雨如此，即别公可知矣！予是以不辞其请，而为之记。康熙三十七年，戊寅冬。黄公祠　　在普济寺伽监殿左。供清定海总兵黄大来像。（裘许志○秦志，梵刹门附五公于四监之左，附黄公及邑令缪燧于四监之右，无五公黄公专祠。）清，慈溪，郑梁记：　　昔汉朱邑，为桐乡，有惠政，民德之。于其在官，为邑建祠以俎豆之，此生祠之昉也。迄今二千余年闲，为吏若帅者，无邑之德，而皆仍邑之事，生祠遍郡国矣。然皆莅则安之，去则毁焉。予谓此真生祠者矣。独至故总戎黄公则不然。公镇定海三年，忠于其职，今皇帝实眷依之。二十八年，帝南巡，公护驾行在，帝从容问公舟山缘海事宜。公辄慷慨陈地方兵民利弊甚悉，帝嘉纳之。公平时信道而敬佛。尝悯普陀，为大士演法道场。即今闽疆展辟，海宇荡平。天下名山，皆被嘉赖。而大士现灵之区，反录录墨墨。一二僧徒，私相号召，挺钟挝鼓于荒烟蔓棘之中，心甚苦之。且幸际承平，即无所言。脱不幸一旦有事，此自归自复之众，谁任其咎。思欲陈之，而未有路。适帝召问，遂乘闲为帝陈之。于是帝可其议，帑金有赐，卫臣有遣，而普陀焕然重建焉。公方欲多方培护，广建名蓝。越明年，而公以疾没于官。死之日，兵与民，无不哀恸，如丧所亲。而山中千百僧徒，尤悲念之不忘。于是相与辟地治宫，祠公于伽蓝殿之左，肖像而俎豆焉。报功酬德，礼也。潮公来住此山，与余交好。遂以公祠落成告，属为记以垂久远。余曰：文之传公，不如公德之在人心者，自为可传也。然数十百年，见闻迭异。故老之口尽，而我公之明德亦湮。勒诸贞[王+民]，载诸山乘，公虽亡，而其事其德不与俱亡也。余是以不辞，而为之记。（下略）施公祠　　在（未详）。祀清定海总兵施世骠。（许志万经记。○记内不详祠之地址，与所祀者之名，殊觉歉憾。）清，鄞，万经，施公生祠记：　　士君子，立身扬名，其丰功伟烈，可著于常时，可传于后世者，青史载之矣。又能推其所余，使方外之民，颂功德于勿衰，尸俎豆于奕世。是又其灵根天植，虽处世网，不为事物所淆。故能于抚宇爱养之中，而宏护於潜修密证之区。其志量之高大，识见之广远，岂凡属居官者，所可同日而语哉！如元戎施公，其殆有不可及者欤。公本将种，世有令德。其秉钺于定也，轻裘缓带，诗酒永日。虽际时之昌，亦公之才智过人，故能先声而慑众，不诫而事成也。普陀名山，乃其辖下。或承使命，或视师旅，常航过其地。继之，则为圣祖祝万寿，并为母太夫人祈遐龄，亦时往其闲。由是与方丈诸师，叙谈移日。公不知有名位之可拘，而山中亦若忘人之势。惟于寺之得失利病，事之开遮趋避，无不导止斡旋。山中德焉，谋肖像于护法诸神之列。是公之厚德高谊，入人者深。故思慕之不足，而咏歌之。咏歌之不足，而对越之。岂若世之阿好以为荣，而去则毁之者哉！吾闻释尊善逝，在灵山会上，以佛法付嘱国王大臣。盖僧行忍辱，外侮易乘。不有屏翰，其何以榖？公其受嘱灵山者欤？又闻士大夫之英敏特达，克荷纲常者，皆从三宝中来。分散四方，共行教化。公其五百应真者欤？不然，何能忠孝克谐，公私兼济，若此其裕如耶？噫！世网若胶漆，贪欲若大海，世人贸贸，没齿不返。非得大雄氏清净无为之学，中道拯救，何能使吾辈，背尘合觉，解脱桎梏，而得究竟安乐也哉！则凡卫翊其教，以觉夫斯世斯民者，虽百世祠奉之，可也。而况于亲沐其休者乎！予久依公之治下，而普陀珂公，邂逅京师，又常称述其风节。其言信有征也，因不辞而记之。留衣堂　　在法雨寺。清定海总兵蓝理，去任，留一袭衣，以表不忘。住持性统，因建斯堂。（裘志）清，释性统，蓝公留衣堂跋：　　大元侯蓝公，于庚午岁，自宣化奉命移镇定海。甫下车，为国祝厘，旋登普陀。荆榛载道，瓦砾成邱，慨然有兴复之志。历任十有二年，殚心竭力，曲尽经营。殿成轮奂，阁耸云霄。即帑金颁由内府，寺额得之御赐，亦皆公持卫精忱所感召也。至于公之治定也，辟土地，浚河池，置馆通商，肃军安民，丰功伟业，合邑咸称。今岁辛巳，诏驻天津。公至寺，礼辞大士，徘徊持久，留衣一袭，以表不忘。昔韩文公，问道灵山大颠禅师，留衣镇寺。后周濂溪，睹留衣亭，有不知大颠何似者，数书珍重更留衣之句。公之勋名，大过韩文。山野道行，远逊大颠。蒙此殊贶，得不自愧。然睹物怀人，永镇千秋，窃所幸耳。因建留衣之堂，以示来兹云。佛教会　　在龙沙，原名僧教育会。清，光绪三十四年，法雨寺退居开如，汇同通达、□宝、善章、永悟、月德、开然、文质、益谦、广学、了余、文莲、释照、愿来、源通等，呈厅创设，为保护佛教，提倡僧学机关。宣统元年，广学，独力建造会舍十六闲，费银币三千余元。民国二年改今名。（采访）化雨僧小学校　　在龙沙，佛教分会内。清宣统元年创设。专课僧童，不取学费。道远者，复由校供膳。其常年经费，由佛教会拨充。（采访）慈云初级小学校　　在邑城南郊。清宣统三年，就法雨寺下院吉祥庵改设。就学者，常百数人。其费亦佛教会支领充用。（采访）复权初级小学校　　在朱家尖月隩，清宣统二年设立。（采访）培本初级小学校　　在朱家尖大同隩，于民国八年设立。（采访）启明初级小学校　　在朱家尖白山头，于民国十二年设立。（采访）　　按：以上三校，原称洛舵乡，区立第二第三第四国民学校。于民国十三年一月，收归本山寺办，改定今称。其经费，就该山宕捐拨充。如不敷，由两寺筹垫。医院　　在法华洞下，民国三年，由锡麟堂了余，捐助其祥篷基址，并募资建造房舍，延医施诊，旋以绌于经费而止。十一年夏，开如了余两退居，暨前后二寺住持，各庵当家，以医院停止，山中僧俗，及春夏朝山礼佛者，偶抱病恙，苦于束手，殊失我佛慈旨。决议筹款恢复，延中西医士各一，常川住院，以待病者求医之便。（采访）警察分所　　在龙沙，民国六年创设。初借旧医院为办公处。后以医院恢复，由开如等，筹款建造房舍十余楹。驻警佐一员，警士十一名，以诘奸暴，而维治安。（采访）　　　　坊（共五座）木华表　　在短姑道头，题曰海天二梵。后修，另书其额。前曰慈航普渡。后曰福海无涯。（旧志，黄应熊记，采访。）石坊　　在妙庄严路，闽中张瑞图题。今废。（旧志，妙庄严路下。采访）石牌坊　　在法雨寺前，清雍正间建。（采访）石牌坊　　在普济寺右。海岸牌坊　　在短姑道头。民国八年，无为陈锡周居士性良，因祈嗣有感，倡缘建造。内竖铁柱，外溶水泥，工程坚固，形势雄壮。礼山者，脱鲸涛而登净土，仰视斯坊，规模雄壮，咸讶伟观。普济寺住持了余，为文记之。坊间题额，滇南王人文，题曰南海圣境。东海徐世昌，题曰同登彼岸。河闲冯国璋，题曰宝筏迷津。黄陂黎元洪，题曰金绳觉路。江朝宗，题曰回头是岸。又大兴冯恕联云：有感即通，千江有水千江月；无机不被，万里无云万里天。四明王禹襄联云：一日两度潮，可听其自来自去；千山万重石，莫笑他无觉无知。简照南联云：到这山来，未谒普门，当先净志；渡那海去，欲登彼岸，须早回头。（采访）释了余记：　　观音大士，誓愿洪深，慈悲广大。于十方无尽世界，普现色身，随机说法。诸大乘经，悉载其事。然即就此方应凡夫机，所示之迹，亦复多难胜数，妙不可测。况普应六道，及界外三乘之大机乎！若非圆证法身，何能有此大用？锡周居士陈性良，沐恩甚深，报恩心切。拟欲同人咸深感想，因建水泥牌坊一座于海岸。盖欲示人以苦海无边，回头是岸。生死海中，唯有大士可为恃怙。因略叙伊沐恩之事，勒之贞[王+民]。企后之来哲，同生信心，同蒙覆庇。庶可即妄明真，消人我之幻执。识心达本，证寂照之佛性矣。锡周居士，赋性忠厚。初唯讲求儒道之旨，于如来大法，及三世因果之理，尚未深信。夫人胡氏，宿有信心。礼佛诵经，寒暑疾病，修持不懈。年三十余，长子不育，行善益力。不久复有娠，将及诞期，乃得大病。二十九日，不进饮食，不能言语，不能转侧。身瘦如柴，体热如火。名医束手，殆无生理。一夕夫人梦一老媪，手持数茎莲华，谓曰：汝由宿业，膺此恶疾。幸植善根深，以故我从南海来安慰汝。随以莲华周身拂拭。曰：拂汝业障，好生嘉儿。遂觉身心消凉，爽快莫喻。因即苏醒，通身流汗。而热退身安，颜色温和，直与好人等无有异。次日即生一子，适为三月三日上巳嘉辰。经此烧热饥饿二十九日，而儿体丰满庞厚，与无病者所生无异。今年此子已十岁矣。噫嘻异哉！居士荷蒙大恩，直同生死肉骨。方知佛经所说菩萨不思议利生之事，真实不虚。惜拘墟之士，以凡夫知见，肆口谤黩。适形其无知无识，坐井观天。徒为大悲主怜悯悲伤，而无从救度耳，哀哉！由兹信向之心，十分恳至。去岁来山，拟修牌坊。吾友印光，以太子塔将颓，劝令置此修彼。然伊愿心已发，势难中止。故于今春两工并兴，兼建塔院，及寺前池畔栏杆，并重修凉亭，需费五万有奇。虽亦广乞名望大老，各出净资，襄成盛举。然塔之崇高，池之庄严，坊亭之壮阔，鸠工选材，役夫无算。无一非居士慨输巨款，独力经营，以成就此功德庄严。信心宏愿，吁！可敬矣！捐资善士，悉载塔院碑中。兹特书此菩萨应化无量百千大海中一滴之相，令诸同人，生正信心，各各恭敬供养，称念名号。岂但常蒙加被，逢凶化吉，遇难成祥已哉！傥能竭诚至极，何难断惑证真，超凡入圣。将来亦可如菩萨竖穷三际，横遍十方，普现色身，度脱众生也已。又观音大士，乃过去古佛。以大悲心，垂形九界。应以何身得度者，即现何身而为说法。但以众生机劣，无由得见本相。凡蒙祐者，多皆见为老媪。盖以随顺劣机，显示婆心。若谓实属女身，则于菩萨上同下合之道，毫未梦见在。　　　　塔（共十二处）多宝佛塔　　俗名太子塔，在普济寺东南。元，元统中，宣让王施钞千锭，为住持孚中建。高九丈六尺，凡五层。俱用太湖美石制成。四面各安佛相。旁栏柱端，刻守护天神，狮子莲花，极工巧生动。年久就圮。民国八年，僧印光、了余、了清，合请无为陈锡周居士性良，倡缘补修。其缺坏处，悉用水泥补之。又全塔外面，均以水泥厚敷之，以期永久不坏。其坚固精致，实不多见。四围缭以垣墙，以为塔院。正殿五楹，中三闲供佛，旁二闲住守塔僧。后有偏厦四闲，以安厨灶。合海岸牌坊，寺前栏杆，共费银币五万余圆。为山中近年来绝大之工程。（旧志，采访）释了余记：　　一切众生，一念心性，与三世诸佛，无二无别。但以无始至今，从未悟故。迷真起妄，背觉合尘。反承此不生不灭常住佛性，而为起惑造业轮回生死之本。如来悯之，随机说法。普令三根，随分受益。又以法音有闲，塔像常存。故今四众建立塔像，企其瞻礼投诚，渐种善根。一睹圣容，永为道种。以作返妄归真，背尘合觉，消除惑业，复本心性之最胜因缘。普陀，乃大士示迹之胜地，历朝祝嘏之道场。自五代梁贞明闲开山，迄今千有余年，普门常启，宗风不坠，允为震旦佛国，东南福地。当元季时，有孚中信禅师者，道高一世，德感九重。五坐道场，宏阐宗乘。王公大臣，多从问道。于天历时，住持普陀。至元统闲，购太湖石，觅上妙工，造多宝佛塔一座，于寺东南隅。其高五层，计九丈六尺。上三层四面各雕佛菩萨罗汉圣像。慈容妙丽，俨然如生。精工妙手，悦人心目。宣让王，尝从师问道，发心施资，故俗称为太子塔焉。迄今五百八十余年，岁月经久，兼以大海之中，咸雾飓风，烈日严霜，摧残诸物，最易败坏。故其塔顶已脱，圣像残缺，石缝裂开，势将崩倒。窃念前人建立，原为国民植福。忍令破坏倒坍，以泯灭古迹，与众生福田乎？但以僧等财法俱贫，莫由措办。戊午六月，适值锡周居士陈公性良来山，拟建道头牌坊。吾友印光，偕余，与法雨住持了清，共谓之曰：公宿承佛嘱，宏护三宝。今太子塔，势将崩倒。僧等愧无德能，无从设法。愿不惜钧力，为之重新。或可置彼先此，以念先务。伊应之曰：吾愿已发，势难中止。然既蒙见委，当努力代为诸师募缘倩工，勉负责任。因具疏详述愚忱。仗彼福力，蒙前大总统黎公，前大总统冯公，今大总统徐公，各出净资，以增辉普陀，倡导四众。一时名公伟人，悉发信心，协力赞襄。故于今春三月，随即开工，兼复增修海印池栏杆。俾多宝佛塔，又复从地涌出。普济寺前，常见珍池栏楯。又开拓地基，创建塔院。筑正室五楹，偏厦四闲。凡所需用，悉皆具备，安一净行头陀，长时奉侍香火。定海县知事，冯公秉干，闻之，不胜欢喜，随即出示保护。可谓夙具灵根，不忘付嘱者也。从兹入普门者，亲见多宝。修净业者，常游珍池。其功德利益，常与虚室同其寿量，非笔舌所能形容也已。工既成，乃述其缘起，勒之贞[王+民]，永垂不朽。释迦佛舍利塔　　在梵音庵上。（木陈忞碑）明，释木陈道忞，梵音庵释迦佛舍利塔碑（节略）：　　明州古称三佛地，其最著者曰鄮山。盖周厉王时，东天竺国，无忧王，所藏释迦文佛真身舍利处也。去明州薄海五百里外，复有山曰补怛洛迦者，则普门大士化迹所显。以佛菩萨慈悲因缘故，故自晋之太康，唐之大中，以及今上千龄，岁奔走赤县神洲之民，至有梯山万里，逾溟渤，犯惊涛，扶老携幼而至者不衰。山处大海中，为支那四山之冠。鼓涵风日，摩荡云烟。其巘绝处，为菩萨顶。菩萨顶之下，为梵音精舍。当日月晴霁，则千山排闼，而隐隐隆隆于青蠃翠黛之中者，鄮山也。熹宗天启丙寅，有梵僧至自波罗奈国。见其洞壑平坦，以为八吉祥，六殊胜地，莫是之过。乃出所怀舍利，建塔其上。由是慈网交罗，海山互映矣。塔高如来身量，内奉栴檀香塔一肘量，黄金宝钵为承，上以金钟弥覆之，而舍利实藏是焉。初梵僧募塔平江，人莫之信。舍利悯之，乃显神变为之助发。于是有见三者一者，见黑白红色闲错者，或惟见佛身相好者，或始不见而终见如径寸大者。遂一时倾施填委，塔以成。其庄严妙丽，类鄮山。而安奉之法，则舍利从黄金钵网楞眼中投以入。及礼觐，则出以视。如是者再三出之，则增长数倍，不可取视焉。丁丑春仲，余自太白来观，山中耆宿，咸为余言，且请记之。余曰：舍利，圣人之骨身也，圣人神变不止是。愍世狭劣，示其小者。夫何足以观圣人哉！当观圣人韬光掩寂，而舍利留灵，福天上人闲，亘百代，历金石水火，而愈灵愈固者，抑岂无自而然哉！盖圣人体道乎其身，达形神而一之，臻夫大妙，故能神变无穷。其自书契以还，薄海内外，苟非圣人，非圣人达道弟子，罕不葬骨五泉，遗尘九土，岂其道与圣人异。抑身夫道者，或日用而不知焉，或半生半灭，半不生灭焉。是以见有虚弃，依正相随，又乌怪其然耶？故佛与罗汉，皆有舍利，惟佛最坚不可坏。而先德尝称真净舍利，大如菽，五色晶莹，而又坚刚。尝置铁砧，举锤击之，砧锤俱陷，而舍利无损。谓其平昔践履明白，见道超诣所致。谂余旧闻，岂不以其道之故哉！是以先德说法，往往提倡身心一如，身外无余之旨，而近世皆讳言之。余恐圣人之道，隐而不彰，故书此以告夫吾辈之为圣人之徒者。（下系词略）铁壁机禅师舍利塔　　在澄灵涧。清，屠粹忠，铁壁舍利塔碑铭曰：　　舍利者何？铁壁禅师觉幻灵殖之所变也。塔舍利者何？别公来普陀，迎其祖铁壁禅师舍利，奉一分建塔余杭径山，留一分而塔于是山者也。有说乎？曰有。于此见铁师之道之高，泽之远，而能令其孙思慕永久而不忘也。又于此见别公之诚于所事，敬于所尊，而能即法雨为治平，即白华为庆忠也。其铁壁禅师大德高行，详于年谱，载于续灯，流行于语录，兹可无赘。示寂于康熙戊申，其骨殖分建窣堵波于西蜀治平高峰。至于赍送舍利前来，则禅师之嗣法子，治平继席，竺峰敏公也。或疑且难之曰：首邱之义，古也志之。庆忠自庆忠耳，于白华乎何居？庆忠而白华之，不几于法雨而治平之乎？予笑曰：子何其泥于古，而拘于方也。夫德不限封，道不限域，灵不限时。以别公之心丧其祖，终身不忘。即使埋土为藏，指树为表曰：此吾祖之塔也，铁师犹将依之不去，而况于舍利之所在乎？诚如子言，则是西方圣人泥洹恒河，不宜入东土。东土亦不宜崇其宫，严其像，而奉之也。则是达摩者，不当南来阐其教，而委其骨于炎荒也。呜呼！其亦弗思而已矣。夫如是，余安得而不铭。铭曰：至人不死，非不死也。觉灵变化，于昭天下。舍利之来，来自庆忠。分于法雨，道流德风。东海汤汤，梅岑嵂嵂。善启善承，为千古式。（裘志）金刚塔　　在金刚窟上，高丈余，甃石为之。郡人，尚宝司司丞，沈泰宏建。（旧志）华严铜塔　　在法雨寺东，安供以镇山门。（许志）千佛塔　　在法雨寺内。（许志）三山来禅师衣钵塔　　在澄灵涧。（旧志，艺文，三山衣钵塔，杨雍建铭）清，杨雍建，三山禅师衣钵塔铭曰：　　蜀东，三山来禅师，既于康熙乙丑之秋，示寂高峰。其嗣法门人，千夫性一等，旋送灵殖入庆忠祖塔。至今一十三年，乃其最后传道高第弟子，别庵统公，则复以禅师衣钵，建塔于普陀澄灵涧者，来请铭于余。余往在禾中，辱与师交，不敢辞。余惟释氏之教，取舍虚实，异于吾儒。顾其欲利物济世，行道传后，则其旨与吾儒同。至于生死之际，咸谓吾儒视之真，释氏视之幻，而其实不然。吾儒之言曰：生寄死归。故士君子，常纲常名教之系，见危授命，所称死有重于泰山者，言其义而已。其视死如归之概，早已脱然于胸中。若夫沾滞万有，贪生畏死者，愚夫竖子耳。至释氏之言，则曰：生死事大。故一二庸妄之徒，厕足禅门者，托为达情旷见，以四大为空，以泥洹为乐，言之甚易，履之甚难。而其间真修实证，了然有得者，每以割爱捐欲为兢兢。一语及再生阅世，则厌苦之。由是言之，儒所轻在死，故舍生取义者，乃为真儒。释所重在死，故了然所往者，乃为真释。真释真儒，莫不各有所得而止。大抵儒所得在死之前，而释所得在死之后。则其生平取舍虚实之致，亦概可见矣。今按禅师年谱行状，及语录诸书，则师三十以前为真儒，少孝于二亲。虽早慕玄修，而不肯恝弃。长遭乱离，勇战忠国以护乡里。三十以后为真释，精参密诣，著书讲学，倡道西北，以铎东南。呜呼！向微师，乌能有是弟如别公者哉！别公于师所授，无不实履。于所未发，无不阐微绎幽，流畅人寰。今主席法雨，又奉其师衣钵，吉其方，崇其塔，宏其制，以藏之。此皆三山禅师示寂时，所不意得此于今日者也。且师虽谆谆以广道东南为嘱，又孰料其不坏之宝，辉润海隅，一如身至其地也乎。吾儒之于父母也，葬而祭之则已耳。闲有远居他郡，则亦托坟墓于兄弟宗人已耳。虽有孝思，安能再为之计。而释氏之教，拳拳恳复，不嫌徙异。故予谓生死之际，儒轻而释重者，此也。禅师出处始终大节，具见他文，予不更列。第述其自庆忠，而再塔于普陀者，如此，以遗其后人，是为铭。铭曰：相如褒雄，蜀才肆好。泽远教衰，儒弗能有。三山人豪，功名敝帚。一而释统，轰雷倾斗。庆忠之塔，竖埒高峰。彼衣钵内，色相俱空。光芒怪伟，来厌蛟龙。澄灵一勺，与岷峨通。梦梦者魄，滞于逝所。惟皎皎灵，在右在左。骑象踏狮，驾鳌亦可。沧海则桑，塔也不堕。（裘志）释性慧，记别庵为庆忠目睛舍利，高峰衣钵，并护国先师灵骨建塔普陀诗：　　帜树天南海印悬，曹溪重担一身肩。真灯既续龙宫藏，宝塔重标狮窟边。正眼照人原不朽，传衣无我镇长年。吾师谊切同心好，最后殷勤话已圆。普济普同塔　　在龙湾。清康熙三十六年夏重修。（旧志）化身塔　　民国十二年，诸同生居士，仿东洋化身之法，为普济法雨各造一座。每塔费千余圆。普济，在多宝塔后半里许。法雨，在香云路口。初则甚好用。以久空不用，铁函铁条，通皆锈烂。海山咸雾，铁都渍坏。况已经烧过之铁，实为易坏之极。东洋僧俗通烧，常用尚不至锈，故能经久也。（采访）法雨普同塔　　在雪浪山椒。（旧志）子孙普同塔　　在海会桥东。清，同治闲，立山徒化闻，募本派法眷建。凡立山派下子孙，及诸法徒，皆可入焉。置众香塘田五十亩，岁收租，充春冬祭荐之费。俾伴山，常明、长生、杨枝、宝称五庵，及化恒派下子孙，六柱轮流，承值当办。（立山公堂序）天灯塔　　一在短姑道头。一在佛顶山。彻夜燃灯，照耀海面。俾行舟知所向，无触礁之患。佛顶灯塔，清光绪三十三年，慧济寺僧德化募建。并置沈家门市房两闲，收租充费。镇海李云书之母，前修灯塔，亦助若干。民国癸亥，复捐若干，为长年灯油费。（采访）　　按：明释传灯天台山志云：梵语塔婆，今略云塔。此翻方坟，亦翻圆冢，亦翻高显，义翻灵庙。即供佛菩萨，及辟支罗汉等舍利之所。随尊卑，层级不同。佛菩萨者，高十三层。辟支塔，应十一层。阿罗汉塔，成以四层。余随品级减之。此八种塔上，并有露盘。佛塔八重，菩萨七重，辟支六重，四果五重，三果四，二果三，初果二，轮王一。凡僧，但蕉叶火珠而已。后世建塔，不原佛制。圣凡相滥，纰缪至多矣。是建塔，本为舍利而设，且有佛制。后世僧没，即肉身亦建塔院，已违古制。兹编所列，第取高显之义。混诸塔为一炉，益非佛氏建塔之原则。因援天台志语，以表释之。　　　　路（共四处）妙庄严路　　自短姑道头，至普济寺，长约五里。明时白华庵主僧性珠修建。经始于天启丁卯，竣工于崇祯庚午，越四载，始易崎岖为康庄。旧称两旁古木撑云，交景垂荫，翠峰环映，怒浪鸣空，山阴道上，不足仿也。厥后沧桑改革，树木摧残，路尚无恙。（裘志，妙庄严路，陈继儒记。）明，华亭，董其昌，普陀山修路碑记：　　普陀在大海中，开辟之始，即有灵山奇奥之区，未成坦道。彼负好奇之癖，挟跻胜之具者，故自忘其跋涉之艰也。其如赍香而皈命，兼膜拜以奔趋者，何哉？嗟乎！惊魂甫定，茧足为虞。彼岸方跻，故步恐失。高高下下，无平不陂。两两三三，欲前且却。即不至青柯坪昌黎漫试之悔，亦足灰桃花源渔父再访之心。白华庵主朗公，于是有修路之议。畚锸繁兴，众缘辐辏。为石之工十有七，为土之工十有三。绵亘五里，星霜四周。昔之荦确交加，荆榛翳塞者，皆已变为周行，夷然鲁荡。竟不知布金之长者遇在何方，撤石之愚公劝者谁氏。犹之阳春雪曲，属和更多。优昙钵花，开敷甚速。朗公曰：大士加被之力也，予何有焉！佛氏门中，此为最胜矣。昔佛沙伏国，既建宝塔，即埋珠网，立石于旁，刻铭诏后。将使异时修塔不烦大众捐资。夫财施仰法施而就，前事为后事之师。顾予芜词，有惭珠网耳。朗公，名性珠，参学师承之详，别有传者，不具书。（铭词略）华亭，陈继儒记：　　东南水中之胜，江有金焦，太湖有七十二峰，不敢与南海普陀鼎立而三。非逊百谷王，以观音大士道场胜也。独舍舟登岸，峣埆崎岖。雨虐风号之夕，步步歌行路难矣。朗彻珠公叹曰：昔雪山布发掩泥，持地以身负土，古圣贤皆然。而区区一贫衲，敢不负锸先之乎！发誓愿，捐钵资，剃草莱，刊土石。不募而闻声者，如鸟就巢。不召而乐趋者，如蚁垒垤。经始于天启丁卯，落成于崇祯庚午。自道头茶庵，至白华庵，西路阔二丈，阶高三丈，庵前平坡十余丈，进山门，曲径竹廊，至白衣真应殿。东达普陀寺，路长四五里。有茶亭，自度亭可以憩，有两旁杂树可以荫，有台可以眺，有山田野花可以玩，有石几可以坐，履道坦坦，比之泥滑滑者，何如？掉臂而入，比肩而出，不下车，不让畔，比之五步一踹，十步一蹶者，何如？至是而朗公之功德钜矣！朗公曰：吾师昱光老比丘，刺血书经，上疏阙廷，请敕建本寺。上赐帑金，赐御制碑文，赐金栏紫袈裟，吾师悉逊不有。若珠之畚石锹土，何足挂有道齿颊乎？陈子曰：吾师刘贡父诗云：欲行今日路，恐背古人迹。欲行古人路，今人笑迂僻。噫嘻异哉！吾与朗公，从何处下注脚？况世路，愿太奢，则缺陷难填。量太隘，则狭窳难广。气太横，则突兀难夷。心太曲，则险巇难经。要路危，歧路错，末路迷，此杨朱嵇叔夜所为望而泣下者也。安得大善知识，如朗公辈，布满人闲，以平不平之心路乎！心路平，世路平，无论山中，即游戏风波，蛟龙大海，此与康庄鲁道何异哉！敬以复朗公，并作妙庄严路记。玉堂街　　明万历闲，法雨寺协理，僧如珂修砌。珂，字玉堂，因以名街。自普济寺至法雨寺，长五里许。一路带山映海，翠霭银涛，应接不暇。（裘秦志）清，释照机诗：　　诛茅甃石见康庄，以字题名示不忘。从此脚跟归正路，涛声山色转风光。释照能诗：　　地分世外傲羲皇，杖履何缘步玉堂。花鸟文章泉石史，归来满院薜萝香。香云路　　往佛顶山之通衢，高长二百余丈。其闲有亭，额曰香云，因以名路。旧时樵蹊陡峻，有碍脚跟。清，光绪三十年，慧济寺住持文正，同监院庆祥，募资砌石累级，旁扶铁栏。举趾者，始无缘木扳萝之苦。费银币二千九百余元。捐资最钜者，为定海韩之鹏，及徐陈氏。（采访）释文质，造铁栏杆碑记：　　圆通大士，誓愿宏深。法界有情，等蒙摄受。一切处普门示现，真智无方。东南海补怛名山，应迹有在。无方故逐形随类，施同体之慈悲。有在故航海梯山，报罔极之恩德。由是历朝钦敬，举世尊崇。无非欲祝同康，以翼郅治。消灾厉，以福黎元。因兹三寺鼎立，众庵棋布。各宏祖道，共阐佛心。惟慧济一寺，基踞山巅，名曰佛顶。纡屈数里，路由顽石以砌地。盘桓千仞，人若历梯而登天。每至香期，来往绎络。足履滑石，甚属危险。前住持文正，募诸檀信，铺以石条，即彼险道，变作康庄。虽仍巍巍陡峻，而复步步坦平。但以旁无遮护，回避犹觉惴惴。大护法大椿祝公，宿植德本，笃信佛乘。秉居廛为政之权，行即俗修真之道。适来进香，睹此景象，遂发大心，遍竖铁栏。普令来者，登圆通场，行安隐道。得大无畏，不劳每步看脚下。获大总持，了知佛阶在个中。由金绳路，逢左右源。自下地宛转扶掖，一直至山穷水尽。从兹入于佛慧，亲见观音。如斯功德，直与普门施无畏力，同体相用。当必由斯顿超十地，圆满三觉。岂止身心安泰，吉祥萃于厥躬，瓜瓞绵延，余庆覃于后裔而已哉！短姑道头埠　　在西南海岸，旧称阔四五丈，长三十余丈，小石自相零附，不筑不甃，天然成步。（埠俗字）暴风巨浪，冲激不散，为大士灵迹。（详灵异门）清，光绪三十一年，了余莲禅两僧，以天然步，遇潮涨，终嫌未便。捐资以巨石甃成步头。内高一丈四尺，面阔二丈四尺，长四十丈，宽广平坦。轮舶虽不得并，而潮汐大小，均可免褰裳濡足之苦。（裘志古迹，采访。）清，鄞万言诗：　　洛迦名薮，天下所趋。帆樯矗矗，集于短姑。短姑伊谁？而以名步。岂为垆当，抑以筋露？人曰否否，嫂姑昔来。维舟将登，姑云不谐。不诣谓何？月临天癸。十载之诚，一朝而毁。嫂言天定，非人之尤。裹饭我来，尔住无忧。嫂去未几，挈馌已至。相与笑语，食讫而逝。再顷复来，饷之如前。其姑惊怪，嫂胡戏焉。顷刻神异，哗于各船。云必菩萨，演化而然。适有沙弥，上殿礼佛。三匝周看，佛衣沾湿。既传其事，更审其形。诚心格佛，永式千龄。慈溪，裘琏诗：　　步头小石乱纵横，传自陵波仙迹成。为有灵根生到底，不然海水亦何情。李暾诗：　　何年礼佛意殷勤，异说而今骇见闻。风拂松林轻奏乐，练铺石涧细生纹。波飘一舶空中叶，身傍三山画里云。从此凡心都洗涤，飞车直欲驾苍雯。　　　　桥（共九处。）永寿桥　　在普济寺左，海印池，池广十亩，桥跨其上。阔二丈，长十丈，高二丈。广级周栏，栏柱刻狮，精采异常。年久多坏，民国八年，无为陈锡周居士性良，重修。又造寺前水泥栏杆。（旧志，采访）清邑人何委诗：　　寿必期夫永，桥何命此名。境为天所设，人想地同庚。佛仗由来旧，僧伽得度生。杠梁终自别，池水万年清。释能劭诗：　　一虹横沼跨，永寿著其名。不逐沧桑变，还同日月庚。陵波千嶂合，映水白莲生。佛国开南海，桥悬天地清。瑶池桥　　与永寿桥相望，广长各一寻，琢方石为之。洼端阜中，微成虹形。架梁横石，四隅各制龙首。池产白莲，瑶池状其白也。俗呼莲花桥。（旧志）平桥　　在普济寺前，与八角亭相连亘。（采访）大士桥　　在潮音洞上。宋宁宗，嘉定七年，僧德韶，修饰宝陀寺时建。御题是名。今废。（侯继高游山记）元，天台，刘仁本诗：　　金碧玲珑塔影双，绮霞香雾湿疏窗。鲛人织浪为华盖，龙女持珠献宝幢。震海风雷音缥缈，弥山潮汐响舂撞。愿求示现将军相，一鼓群魔尽摄降。智度桥　　在法雨寺前，即青玉涧，与诸水交汇处。桥广二丈，长三丈余。广渚澄潭，林木茂生。雨后乱泉暴流，有靓幽之观。旧有董元宰劝缘碑，陆宝称其笔法秀宕，自是晋人本色。清雍正九年，开拓地基，桥用石砌平，水由地中行矣。（裘许二志，采访。）雨瀑桥　　距智度桥数十步，溪流东折。雨后泉悬石上，如瀑布寻丈，因名。（旧志）海会桥　　在法雨寺前。清光绪十八年，住持化闻建。（采访）环龙桥　　在南天门，大观茅篷，故亦名大观桥。沿旁扶以铁栏。民国七年，上海信女薛孙氏，捐建。（采访）玉带桥　　在三圣堂左，往普慧磐陀各处之路口。系八功德泉，及正趣下山涧中水之出泄处。（采访）　　　　附录　南海慈航序褚景贤南海慈航序云：　　贤向以诵经获福为妄。娶妻八年，不育，妇翁谓印观音经，持观音斋者，历昭显应。室人遵行，得梦兆而孕。次年将生，又梦一媪与之子，且锡嘉名曰积。及生，符所梦，遂以命名，予犹笑而不信也。厥后疾病危难中，有所祈求，每著灵异，乃疑信参半。甲戌，次子病吐泻，药不纳，肢厥眼垂，已无生理。予母哭失声，予亦泪下涔涔，求救无路。因哀祷大士前，誓辑南海慈航，改过行善。甫祷，吐泻立止，渐求乳食。尤可异者，室人素乏乳，更忧子病，数日废寝食，乳无半滴。祷后，乳忽涌至。自惟凉德，竟以片念广化之心，上动大士悲悯。诵经获福，灼燃不诬。幸辑成发刻，因记缘起，以告阅是编者。（南海慈航）
