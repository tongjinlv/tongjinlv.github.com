　　　　观世音经笺注　　　　　无锡　丁福保仲祜　笺注　　　　观世音经笺注序　　学佛第一须正知正见。经云：「因地不正，果招迂曲。」盖初发心者非真具正知正见，鲜有不堕入魔途者。丁君仲祜所著观音经注，处处以经文证明，令读者晓然于我佛意趣之所在。非无数劫来深种善根，曷克臻此。末法时代，魔说盛行，以余所见近人言佛法之书，大都视为一种哲学，任意解释，去我佛本旨甚远。学佛而招魔果，此真如来所谓可怜悯者已。丁君能本此旨，取坊间流通之经典，悉加以解释，使读者发生正知正见，勿为邪说所迷，其功不在天台贤首诸大师下。余以世障业重，堕落政海，三十年前所发宏教誓愿，至今未能践履。读丁君此书，不禁感愧交集，涕下如縻。爰书此以坚读者之信，而忏吾夙昔之愆。倘亦佛菩萨所许欤！　　　　　戊午四月下旬　孙毓筠　　　　笺经杂记（五）　　余少读晋书，至百十五卷，有徐义者，为慕容永所获。械埋其足，将杀之，义诵观世音经，至夜中，土开械脱，于重禁之中，若有人导之者，遂奔杨佺期。佺期以为洛阳令。（见载记第十五符丕载记）余之知有观世音经，始于此。遂购求观世音经，历数年不可得。后读法苑珠林卷十七，载诵念观世音经之灵异，凡十余则，所引皆唐以前书也。求诵观世音经之念愈切，然求之仍不可得。　　去岁阅古今图书集成神异典佛经部纪事，载诵念观世音经之灵异，多至不可胜纪，所引皆有名之书，非荒诞不经之说也。余因此函托各处友人买观世音经，久之仍不可得。　　后读明人所编大藏一览，至第四卷，有观音经偈，此偈即在妙法莲华经观世音菩萨普门品中。余疑法华经中之普门品即观世音经也。然无他种确证，不敢信。后阅法华传记，始知有河西王，名沮渠蒙逊者，归命正法，而兼有疾，以告伊波勤菩萨。菩萨谓观世音于此土有缘，乃命诵法华经中之观世音菩萨普门品，其病即除。由是普门品别行于河西，名曰观世音经，省曰观音经。数年积疑，一旦豁然。亟取法华经普门品重读之，知此经珠沉玉锢者久矣。乃为之详考其字句征验，出于某经某书。穷日夜力，屏他务，为之笺注。二旬始脱稿。使孤行于世，以便世之欲读是经而未得者，庶几不失早岁求读是经之初衷也。　　考法华经共有三译本，最初者为晋永康中竺法护者译，名正法华经，其次为东晋隆安中姚秦鸠摩罗什译，名妙法莲华经。其三为隋阇那笈多译，名与秦译同。今所最通行者为秦译本，然隋译本与秦译本亦互有详略。即以普门品言之，晋秦二译本，其后半皆无五言之长偈，此偈惟隋译有之。今通行之秦译本，后人已将隋译之偈补入。惜未注明耳。今此经后之五言长偈，盖隋译也。　　颜之推谓观天下书未遍，不得妄下雌黄。校讎如此，何况注经。吾之发愿注经，颇欲效法李善。善之注文选，如头陀寺碑一篇，三藏十二部，如瓶泻水。观音经正文仅二千六百余字，其注皆饾饤，拾取类书谰语，虽多亦奚以为，曾足当头陀寺碑注之九牛一毛乎！注毕，为之怃然者久之。　　此经文句虽极浅显，而效用已同密语，作真言宗之陀罗尼读可也。读之久久，其福德不可思议，其果报亦不可思议。谓余不信，试读观世音经灵异记。　　客有问余者曰：「观世音菩萨，其本身为男子乎？抑妇人乎？」　　答之曰：元大德丙午岁，赵魏公管夫人书刊观世音菩萨传略，谓菩萨为妙庄王第三女，名妙善。盖元僧所述也。然元僧亦有所本。考编年通论十，南山道宣律师，尝问天神，观音大师缘起。天神对曰：「往昔过去劫，有主曰庄严，夫人曰宝应，生三女，长曰妙颜，仲曰妙音，季曰妙善乃至现千手千眼圣像。」按妙善公主，即后之观世音也。从容录四，尝见一说：「大悲昔为妙善公主，乃天神为宣律师说。」又考北齐书徐之才传云：「武成初，见空中有五色物，稍近，变成一美妇人，身长数丈，亭亭而立。食顷，变为观世音。」是女身也。隋书北史，王劭传并云：「隋文皇孤独皇后秘记，言是妙善菩萨，即妙庄第三女妙善。」故秘记以之比况皇后，是隋时已有此言，亦女身也。法苑珠林云：「齐建元元年，彭子乔系狱，诵观世音经，有鹤下至子乔边时，复觉为美丽人，子乔双械自脱。」是亦女身也。唐太宗长孙皇后，小字观音婢，是观音亦女身也。北梦琐言，唐懿宗丧同昌公主，见左军观音像，陷地四尺，左右言陛下中国之天子，菩萨即边土之道人，意指公主为观音示身，亦是女身。夷坚志丙集：董性之母，癸集许洄妻，见观世音皆妇人。以上各说，皆以观世音为为女身也。　　秦译维摩诘所说经，不二法门品，有不眴菩萨，菩萨即观音也。梁昙无忏，译悲华经云：「过去散提岚界，善持劫中时，有佛出，名曰宝藏。有转轮王，名无量净。第一太子名曰不眴，发菩提心：众生念我，天耳天眼闻见，不免苦者，我终不成无上菩提。宝藏佛言：汝观一切众生，欲断众苦，故今字汝为观世音。」刘宋昙谟竭译观世音得大势受记经云：「昔于金光师子游戏如来国，彼国之中，无有女人，王名威德，于园中入三昧。左右二莲花，化生二子。左名宝意，即是观世音。右名宝尚，即是得大势。观世音为普光功德山王如来，得大势为善住功德宝王如来。」据此二经，观世音菩萨出世，不作女身。明胡应麟少室山房笔丛卷四十：「今塑画观音像，无不作妇人者，盖菩萨相端靓妍丽，文殊普贤悉尔，不特观世音也。至冠饰以妇人之服则前此未闻。」考宣和画谱，唐宋名手写观音像极多，俱不云妇人服。李廌董攸画跋，所载诸观音像亦然。则妇人之像，当自近代始。盖因大士有化身之说，而闺阁多崇奉者，展转流传，遂至称皆为伪。若塑像势不能久，前代无从证订。然太平广记载一仕宦妻为神摄，因作观音像。其妻寻梦一僧，救之得苏。则唐以前塑像，固不作妇人也。　　又曰：晋义熙十一年，太原郭宣蜀郡文处茂，先与梁州刺史杨收敬为友。收敬有罪下狱，宣与处茂同被桎梏。念观世音，十日后，夜梦一菩萨慰谕之，告以大命无忧。俄而锁械自脱。又宋张兴妻系狱，昼夜念观世音经。十日许，夜梦一沙门，以足蹑之曰：「咄咄可起。」妻即惊起。钳锁桎梏俱解。然闭户警防，无由得出，乃却自械。又梦向沙门曰：「锁已开矣！」妻遂驰出。又王球在狱，至心念观音，夜梦升高座见一沙门，以一卷经与之，题名光明，又见一车轮。沙门曰：「此五道门也。」既觉，锁皆断脱。又苻秦毕览东平人，少奉法，随慕容垂北征。没虏，单马逃窜，虏骑追将及，览至心诵念观世音，既得脱免。入山迷惑失道，又专心持念，中夜见一道人，法服持锡，示以途径，安然至家。又晋兴宁中沙门法义得病，惟归诚观世音，如此数日，昼眠，梦见一道人来，侯其病因为治之。刳出肠胃，洗涤毕，还纳之。梦觉，众患豁然。经云：「或现沙门梵志之象。」意者义公梦其是乎？又东魏孙敬德亦梦沙门，令念观音经，临刑刀折为三。此类甚众，竟无一梦见妇人者，当时像可推矣。以上各说皆以观世音为男子也。　　余以为管夫人所云之妙善，乃观音之前生，其本身则男子耳。人有见其为女形者，皆菩萨之化身也。故楞严经第六云：「观世音尊者白佛言：若有女人好学出家，我于彼前，见比邱尼身、女王身、国王夫人身、命妇身、大家童女身，而为说法。」妙法莲华经观世音菩萨普门品云：「佛言观世音见比邱尼身、优婆夷身、长者居士宰官婆罗门妇女身、童男童女身，而为说法。」陈徐陵东阳双林寺傅大士碑，引停水经云：「观世音菩萨，有五百身在此阎浮地，示同凡品，教化众生。弥勒菩萨，亦有五百身，在阎浮地，种种示现，利益众生。」此皆观音化身之确证也。　　客问：「观音有千手千眼，及十一面、二面四手、四面八手等，愿问其略。」　　答曰：大悲心陀罗尼经云：「菩萨言昔千光王静住如来为我说咒，我于是时始住初地超第八地，乃至身生千手千眼。」其言神幻，无由指实。周有耶舍崛多译十一面观世音神咒经，唐有玄奘译十一面神咒心经，不空译十一面观自在菩萨心密言，念诵仪轨经，菩提流志译千手千眼观世音菩萨姥陀罗尼身经，智通译千眼千臂观世音菩萨陀罗尼神咒经，伽梵达摩译千手千眼观世音菩萨广大圆满大悲心陀罗尼经，不空译金刚顶瑜珈千手千眼观自在菩萨修行仪轨经。楞伽经卷六至云现八万四千烁迦罗首母陀罗臂清净宝目。按梁书扶南传云：「俗事天神以铜为像，二面者四手，四面者八手，手各有所持或小儿或鸟兽，或日月。」梁时扶南多进佛说，此天神即观世音。观世音本慈氏教也，宋胡寅龙王山慈云寺佛殿记云：「湘潭隐山大禅寺，尝有住僧创意徙佛右庑，改殿为阁，刻木像高三丈，为千手观世音。」　　客问白衣观音之大略。　　答曰：白衣者清净，观世音菩萨说普贤陀罗尼经云：「若造像观音，坐华屋，著五色衣，胡跪合掌，面向佛看，听佛说法。下作毗陀，天女互跪坐，手奉花冠，著白衣，上向菩萨。」佛说大广曼殊室利经，观自在菩萨受记品云：「观自在菩萨，从右目瞳放光，流出妙女，礼观自在持青莲花，瞻仰而住。」此即白衣及童子拜观音之所由起。咸淳临安志云：「晋天福四年，得奇木刻观音大士像。钱忠懿王，梦白衣人求治其居，王感悟，即其地建天竺看经院。」白衣本毗天陀女，而俗人名为白衣观音。洪皓松漠纪闻云：「长白山盖为白衣观音所居。」则其说始五季。　　客问普陀落伽山观音之大略。　　答曰：宁波府志云：「东海梅岑山，即普陀落伽山，上有宝陀寺。唐时日本僧慧谔，留五台观音瑞像于此。」宋郭象睽车志云：「绍兴时，四明巨商，泛海十余日，抵一山，饭僧，得丹竹一茎。前至一国，有老叟见其竹曰：『补陀落伽山观音座后旃檀林紫竹也。』后遂于此立刹，亦谓之南海。」此外又有补陀落伽山三处：一在额纳特珂克海中，一在西藏今布达拉山，一在广东南海。宋丁谓朱崖诗云：「且作观音菩萨看，海边孤绝宝陀山。」由隋唐西僧，多从此道归中国也。　　客问鱼篮观音之大略。　　答曰：鱼篮观音，则由俗人伪传。佛说七月十五日，救面然饿鬼。面然者，观音变相。以附目连盂兰盆经，盂兰盆者，正言盂兰婆那，言救饿如解倒悬。而俗伪鱼篮观音，感应传言：「唐元和十二年，出陕右金沙滩美女子持篮卖鱼，即锁骨菩萨。」唐阿谛瞿多译佛说陀罗尼集经，有观世音部，有马头观世音菩萨法印咒品。宋僧寿涯题鱼篮观音，至云马郎纳败，还尽几多菩萨债。此大妄也。　　又有所谓三十三观音者，如杨柳观音、龙头观音、持经观音、圆光观音、游戏观音、白衣观音、莲卧观音、泷见观音、施药观音、鱼篮观音、德王观音、水月观音、一叶观音、青颈观音、威德观音、延命观音、众宝观音、岩户观音、能静观音、阿耨观音、阿么提观音、叶衣观音、琉璃观音、多罗尊观音、蛤蜊观音、六时观音、普慈观音、马郎妇观音、合掌观音、一如观音、不二观音、持莲观音、洒水观音是也。　　　　观世音经灵异记　　　　　无锡　丁福保仲祜　编纂（通州张季直先生，祷于观音大士而得嗣，又手写观世音经及造观世音像以报佛恩，因撰狼山观音造像记以记其事，谨录下方，以谂爱读观世音经者。）　　江淮男子张謇，昔年四十，未有嗣胤。先室徐夫人既为置簉，又师古禖祀，岁二三月必斋祓祷于狼山之观音岩，祈必有报。命祝，若曰：报佛恩者，写经造像。前清光绪二十六年正月，謇年四十有六，举男子子。前夕，先室梦媪绷儿授之曰：「以乞女欢喜承受。」媪失而寤。周晬，謇写观世音经一卷，装送岩寺，畀僧藏仒。造像未暇，而先室奄化。顾佛恩未报，信心未沫。明年癸丑，儿子十六，及成人之岁矣。乃造观世音菩萨象一躯，位岩之巅，覆以铁亭，扆以竹柏，敬系以铭，用敷崇感。铭曰：　　狄禖降鳦，尼祷征麟。山川溯古，孕琦育渟。自佛出世，道弥大垠。有山之秀，有佛之神。（其一）　　江海天关，狼为砥柱。南望伽陀，纵苇可渡。大士声闻，潮音处处。白衣翩跹，或尝锡驻。（其二）　　佛无住相，而通他心。释戚佑善，慈悲所任。瞿息决圣，陵诞来昙。爰通灵贶，爰荷深恩。（其三）　　律律者岩，百尺崒起。平满有相，临虚而示。林翠西翼，海赮东被。肸蚃赞声，恒沙世纪。（其四）　　　　　民国元年十二月（古今图书集成佛经部纪事，载谓观音经之灵异颇伙，余绞半录入经文下之笺注内，以少半附录下方，为读此经者之劝焉。）　　梁书刘霁传。霁母明氏寝疾，霁年已五十，夜不解带者七旬诵观世音经，数至万遍。夜因感梦见一僧，谓曰：「夫人算尽，君精诚笃至，当相为申延。」后六十余日乃亡。　　法华持验。隋益州招提寺释慧恭，与同学僧慧远结契。后游荆扬访道而归，契阔三十年，夜话次，远语如流，师默无所对。远曰：「仁者无所得耶？」师曰：「性闇无解。」远曰：「何不诵一经乎？」师曰：「惟诵法华普门品一卷，当为诵之，但至心听。」乃结坛升高座，始发声唱经题，觉有香气；久之，闻天乐振空，雨花零乱，经久方歇。远敬礼谢之。　　观音持验。宋张纯孝，有孙五岁，不能行。或告之曰：「顷淮甸间一农夫，病腿足甚久，但日持观世音名号不辍，遂感观音示现，因留四句偈曰：『大智发于心，于心无所寻。成就一切义，无古亦无今。』农夫诵偈满百日，痼病顿愈。」孝纯遂教其孙及乳母，斋戒持诵。三月而步武如常儿。患腿足者，诵之皆验。　　观音持验。元陶氏十六娘，常熟徐村人。年二十六，寡居无子，愿生净土，恒视念观音普门品。忽梦白衣人手挈白莲花一朵，与食之。觉后，心神颇异。嗣装一小阁西向，诵弥陀经。念佛甫三年，见佛现光明，经函上有火团如弹子大，氏恐烧经，手扑之，乃得舍利一颗。终时化佛来迎，别众而去。　　观音持验。明温州医僧法程，字无枉。少瞽，百端治之，不愈。但昼夜诵观世音名号，如是十五年，梦中闻菩萨呼之使前，若有物系其足，不可动。菩萨叹曰：「汝前世为炙师误损人眼，今生当受此报。吾怜汝诚心，当使衣食丰足。」遂探怀中掬宝珠满手，与之。既寤，医道大行，衣钵甚富，后享高寿。　　观音持验。明崇祯戊寅，扬州僧垂髻北游，道经宿迁，偶患胁痛，四医不能治，展转号呼，不饮食者三十余日。一晚，友人谓曰：「汝平日讲演经论，每劝人称念观世音可以救苦。今染此笃疾，何不归命大悲，以求自度？」髻昏愦间，闻言有省，急命具香烛，高声持观世音不绝口。至四更，声忽寂然，惊谓气绝矣。启明视之，髻正鼾睡。午后忽呼曰：「我饥甚，速为具饭。」食毕，即能起行。众惊问：「何能得愈？」髻曰：「我初称名时，痛如刀割。久之，空中忽现祥云，见观音以瓶中甘露，灌我顶门，清凉沁骨，汗流如水，因而熟寐，已霍然矣。」众咸合掌赞叹，菩萨之应如是。（余见图书集成中所引法苑珠林，尚多漏略，因将法苑珠林第十七卷观音部，凡图书集成及笺注所未引者，补录如下。）　　秦毕览，东平人也。少奉法，随慕容垂北征没虏。单马逃窜，虏追骑将及，览至心诵念观世音，既得免脱。因入深山，迷惑失道，又专心归念，中夜见一道人，法服持锡，示以途径，遂得还路，安隐至家。　　晋始宁山，有竺法义，晋兴宁中沙门。游刃丛典，尤善法华，受业弟子常有百余。至咸安二年，忽感心气疾病，常存念观世音，乃梦见一人，破腹洗肠，寤便病愈。传亮每云，吾先君与义公游处而闻说观世音神异，莫不大小肃然矣。　　晋部宣之，太原人也。义熙四年，为杨思平梁州府司马。杨以辄害范元之等被法，宣亦同执在狱，唯一心归向观世音菩萨。后夕将眠之际，忽亲睹菩萨光明照狱。宣赡觌礼拜，祈请誓读，久之乃没。俄而宣之独被恩赦，既释，食所见形，制造图像，又立精舍。　　晋潘道秀，吴郡人。年二十余，为军纠主，北为征固。既而军小失利，秀窜逸被掠。经数处作奴，俘虏异域，欲归无因。少信佛法，恒至心念观世音，每梦寐辄见。后既南奔，迷不知道，于穷山中，忽睹真形。如今形像，因作礼。礼竟，豁然不觉失之，乃得还路，遂归本土。后精进弥笃，年垂六十而亡。　　晋栾苟，不知何许人也。少奉法，尝作福富平令。先从征卢，循值小失利，舫遭火垂尽，贼亦交逼，正在中江，风浪骇目。苟恐怖分尽，犹诵念观世音。俄见江中有一人，挺然孤立，腰与水齐。苟心知祈念有念。火贼已切，便投水就之，身既浮涌，脚似履地。寻而大军遣船迎接败者，遂得免济。　　晋南公子敖，始平人也。戌新平城，为佛佛虏儿长乐公所破。合城数千人，皆被诛害。子敖虽分必死，而犹心念观世音。既而次至子敖，群刃交下，或高或僻，持刀之人，或疲懈四支不随。尔时长乐公亲自临刑，惊问之，子敖聊尔答云，能作马鞍，乃令原释。子敖亦不知所以作此言。时后遂得遁逸。造小形像，贮以香函，行则顶带也。　　晋孙道德，益州人也。奉道祭酒，年过五十，未有子息。居近精舍，景平中，沙门谓德，必愿有儿，当至心礼诵观世音经，此可冀也。德遂罢，不事道，单心投诚归观世音。少日之中，而有梦应，妇即有孕，遂以产男也。　　晋刘度，平原辽城人也。乡里有一千余家，共奉大法，造立形像，供养僧尼。值虏主木未，时，此县尝有逋逃，未大怒欲尽灭一城。众并凶惧，分必弥尽。度乃洁诚率众归命观世音。顷之，未见物从空中下绕其所住屋柱，惊视，乃观世音经。使人读之，未大欢喜，用省刑戮。于是此城即得免害。　　魏常山衡唐精舍释道泰，元魏末人，梦人谓曰：「尔至某年，当终于四十二矣。」泰寤，惧之。及至其年遇病，甚忧。悉以身资为福。有友人曰：「余闻供养六十二亿菩萨，与称一观音，福同无异。君何不至心归依，可必增寿。」泰乃感悟。遂四日四夜专精不绝，所坐帷下，忽见光明从户外而入，见观音足趺，踝间金色朗照，语泰曰：「汝念观世音耶？」比泰褰帷顷，便不复见。悲喜流汗，便觉体轻，所患悉愈。圣力所加，后终延年。　　　　观世音经笺注　　观世音经者，即妙华莲华经第七卷之观世音菩萨普门品。　　昔伊波勤菩萨游化葱岭，来至河西，河西王沮渠蒙逊，归命正法，兼有疾患，以告菩萨。菩萨云：「观世音于此土有缘。」乃令诵念法华经中之观世音菩萨普门品。王之病苦即除。因此普门品别行于世，称曰观世音经。此说出法华经传记一。　　　　　姚秦三藏法师　鸠摩罗什　译　　　　　无锡　丁福保仲祜　笺注　　十六国时，姚苌建朝号曰秦，故曰姚秦。　　经律论三者包藏在内，曰三藏。经说定学，律说戒学，论说慧学。通晓此三藏之学之翻译师，称曰三藏法师。　　鸠摩罗什，父中天竺人，母龟兹（在今新疆）国王女。鸠摩，华言童子；罗什，华言曰寿；合言曰童寿。以年少老成，故名。姚秦时，姚兴迎入关，奉为国师。（晋书梁书。）【尔时，】　　尔者，此也，其也。言尔时者，说妙音菩萨品已竟之时也。妙音菩萨品在普门品前。【无尽意菩萨，】　　佛游宝庄严堂，说大集经时，无尽意菩萨从东方不眴国之普贤如来处来，广说八十无尽之法门，是为无尽意菩萨经。　　若愚赞云：世间无边尘扰扰，众生无数业忙忙，爱河无底浪滔滔，是故我名无尽意。【即从座起，】　　诸佛以莲华为座，或以师子为座，皆结跏趺坐于其上。【偏袒右肩，】　　挂袈裟而偏袒右肩，是比丘表恭敬于尊者之相也。【合掌向佛，】　　合左右掌，合十指，表吾心专一之敬礼法。中国以拱手为敬，印度以合掌为敬。　　观音义疏：合掌者，此方以拱手为恭，外国以合手为敬。手本二边，今合为一，表不敢散诞，专主一心，一心相当，故以此表敬也。　　法苑珠林：律云当令一心合十指爪掌，供养释师子。或云叉手白佛言者，皆是敛容呈恭，制心不令驰散。然心使难防，故制掌合一心也。【而作是言：】　　佛经中之是字，皆指下文而言，如「作是思维」、「如是我闻」等，皆同此例。【「世尊！】　　世尊为佛十号之一，详后注。无盎意菩萨称佛名而问之。【观世音菩萨，】　　旧译光世音，省文作观音。显教以观音为阿弥陀佛之弟子，密教以观音为阿弥陀佛之化身。　　观音与大势至菩萨，在阿弥陀佛之左右，共赞教化，故称弥陀之二胁士。　　千手千心大悲心陀罗尼经：观世音菩萨，不可思议威神之力，已于过去无量劫中，已作佛竟，号正法明如来。大悲愿力，安乐众生故，现作菩萨。　　观音三昧经：观音在我前成佛，名正法明如来，我为苦行弟子。（我即释迦如来也。）　　悲华经云：过去散提岚界，善持劫中，时有佛，名曰宝藏。有转轮王，名无量净。第一太子，三月供佛斋僧，发菩提心：若有众生，受三途等苦恼，凡能念我称我名字，为我天眼天耳闻见，不免苦者，我终不成菩提。宝藏佛云：汝观一切众生欲断众苦，故今字汝为观世音。　　楞严经：菩萨自陈云：由我供养观音如来，（古观音）蒙彼如来，授我如幻闻熏闻修金刚三昧，成就三十二应、十四无畏、四不思议。彼佛如来，叹我善得圆通法门，于大会中，授记我为观世音号。【以何因缘，】　　维摩经佛国品注：什曰：力强为因，力弱为缘。肇曰：前后相生，因也；现相助成，缘也。诸法要因缘相假，然后成立。　　止观五下：招果为因，缘名缘由。　　例如种子，因也；雨露农夫等，缘也。因缘和合而生米。【名观世音？」佛告无尽意菩萨：「善男子！】　　无论在家、出家，凡信佛奉法之男子女子，佛皆赞美之，呼曰善男子、善女人。【若有无量百千亿众生，】　　摄大乘论八：不可以譬类得知为无量。　　无量之百千万亿，极言其数之多也。　　中阿含十二：劫初光音天下生世间，无男女尊卑，众共生世，故言众生。　　大乘义章六：依于五阴和合而生，故名众生。　　般若灯论：有情者数数生，故名众生。　　俱舍光记一上：受众多生死，故名众生。夫生必死，言生可以摄死，故言众生。死不必生，如入涅槃，故不言众死。【受诸苦恼，】　　众生在生死海中，所受之苦恼最多。　　无量寿经下：贪恚愚痴茄恼之患。【闻是观世音菩萨，】　　众生闻此观世音菩萨。【一心称名，】　　止观四下：一心者修此法时，一心专志，更不余缘。　　探玄记三：一心者，心无异念故。　　一心称名者，专心诵念南无观世音菩萨七字也。　　请观音经曰：若欲诵之，应当持斋，不饮酒，不啖肉，以灰涂身，澡浴清净，不食兴渠，五辛能荤，悉不食之。妇人秽污，皆悉不往，常念十方佛及七佛世尊，一心称观世音菩萨，诵持此咒。【观世音菩萨，即时观其音声，】　　入于耳根者为音声，此指称名之音声而言。然不曰闻，不曰听，而曰观者，盖以六根互用之故。　　涅槃经：如来一根，则能见色闻声嗅香别味知法，一根现尔，余根亦然。　　法华论：六根清净者，于六根中悉能具足见色闻声辨香别味觉触知法等，诸根互用应知。　　楞严经四：不由前尘所起知见，明不循根。寄根发明，由是六根互相为用。阿难！汝岂不知，今此会中，阿那律陀，无目而见；跋难陀龙，无耳而听；殑河神女，非鼻而闻香；骄梵钵提，异舌知味；舜若多神，无身觉触；摩诃迦叶，久灭意根，圆明了知，不因心念。　　楞严经六：由我不自观音，以观观者。（言不自观其音而观众生之自观其音者）令彼十方苦恼众生，观其音声，即得解脱。【皆得解脱。】　　解脱众生所受诸苦恼。　　法华大成：云何一时令得解脱？答：喻如父母，念子心重，多智多财，具大势力，众子在难，即能俱救，菩萨亦如是，无缘慈悲重，权实二智深，圣财无量，神通力大，十界虽多，应有余裕。　　法华通义：菩萨下与六道众生同一悲仰，是从观自性圆通，则与一切众生，性皆平等，是则众生，乃菩萨心中之众生也。故众生之苦，即菩萨之苦。若众生之苦恼音声以感激之，则菩萨观声寂灭，顿入法性，神力加之，则众生之苦，不期脱而自脱矣。【若有持是观世音菩萨名者，设入大火，火不能烧，】　　法华经药王品：所得福德，无量无边，火不能烧，水不能漂。　　楞严经六：知见旋复，令诸众生，设入大火，火不能烧。　　法苑珠林十七：晋沙门释法智，为白衣时，尝独行至大泽中，忽遇猛火，四方俱起，走路已绝，便至心礼诵观世音，俄然火过，一泽之草，无有遗茎者，唯智所处，容身不烧，于是乃敬奉大法。【由是菩萨威神力故。】　　是，代名词，代观世音三字。　　威势勇猛而不可测，曰威神。　　胜鬘宝窟中本：外使物畏，目之为威，内难测度，称之曰神。　　无量寿经下：无量寿佛，威神功德，不可思议。【若为大水所漂，】　　漂，音飘。说文，漂浮也。【称其名号，即得浅处。】　　楞严经六：观听旋复，令诸众生，大水所漂，水不能溺。　　法苑珠林十七：晋沙门竺法纯，山阴显义寺主也。元兴中起寺买材，路经湖道。材主是妇人，与同船俱行，既入湖，日暮暴风，波浪如山，船小水入，又与妇人同行，命在瞬息，乃一心诵观世音经，时既入夜，行旅已绝，俄有大船流至，纯即乘渡之，而此小船应时沦没，大船随波鼓荡，俄而得达岸也。【若有百千万亿众生，为求金、】　　黄金也。为化学原质之一。【银、】　　金属化学原质之一，色白，光泽甚美，古谓之白金。【琉璃、】　　新译吠琉璃，又作远山宝。青色之宝石也。　　玄应音义二十三：琉璃，吠琉璃也，亦云毗琉璃，又言鞞头梨，从山为名，谓远山宝也，远山即须弥山也，此宝青色，一切宝皆不可坏。　　慧琳音义一：吠琉璃，宝名也，或云毗琉璃，或但云琉璃，须弥南是此宝也。其宝青色，莹彻有光。凡物近之，皆同一色。帝释髻珠，云是此宝。【砗磲、】　　本作车渠，文蛤类之最大者，长径三尺许，壳甚厚，内白色而光润，外呈褐色，而有凹渠五条，切而磨之，则如白玉，可为装饰品，清时以为顶珠。【玛瑙、】　　石英类矿物，与玉髓同质，时有赤白灰各色相间，成平行层，多为圆形，中心常空洞，水晶簇生其中，品类甚多。【珊瑚、】　　暖海中有一种圆筒形小虫，结合营生，其所分泌之石灰质，即为其共同之骨干，形歧出如树枝，故自昔称珊瑚树，实非树也，其红色者，前清时以为帽顶及朝珠，又有白色及黑色者，多为印章及扇坠之用。　　名义集三：珊瑚，梵语钵摆娑福罗。应法师云：初一年青色，次年黄色，三年虫食败也。大论云：珊瑚出海中石树。【琥珀、】　　矿物也，邃古松柏科植物之树脂，埋入地中，历久，遂成此物，产南海及印度洋各岛，色黄或褐，透明，中含昆虫木皮之类，磨擦之能发电，入火则燃，有一种香气，红者曰血珀，黄而明莹者曰蜡珀，可制饰物。　　梵语阿湿摩揭婆。【真珠】　　蚌及珠母所生之珠也，色白如银，及五色光彩，圆者尤极珍贵。【等宝，】　　法华经授记品：金，银，琉璃，砗磲，玛瑙，真珠，玟瑰，七宝合成。　　智度论十：有七种宝，金，银，毗琉璃，颇梨，车磲，玛瑙，赤真珠。【入于大海，】　　楚辞大招：东有大海，弱水浟浟只。【假使黑风】　　天海晦冥时之暴风，谓黑风。　　罗什译仁王经下：黑风赤风青风天风地风火风水风。　　长阿含经二十一：有大黑风，暴吹海水。【吹其船舫，】　　尔雅译言：舫舟也，注并两船，史记张仪传：舫船载卒，一舫载五十人，注舫音方，谓并两船也。【飘堕罗刹鬼国，】　　慧琳音义二十五：罗刹此云恶鬼也，食人血肉，或飞空，或地行，捷疾可畏也。　　罗刹国，食人鬼之住处，在大海之中。　　西域记十一：僧伽罗国，佛法所记则曰，此宝洲大铁城中，五百罗刹女之所居也。　　大藏一览引统要云：唐州紫玉山，道通祖师，因于□丞相，问如何是黑风吹其船舫，漂堕罗刹鬼国？师云：于□这汉，问汝么事作么？于当时失色，师云：祗这个便是漂堕罗刹鬼国也，于闻已信受。　　真西山曰：昔唐李文公，问药山禅师曰：如何是黑风吹船，飘入鬼国？师曰：李翱小子。问此何为？文公怒形于色。师笑曰：发此嗔心，便是黑风吹船，飘入鬼国也。呀！药山可谓善启发人矣。【其中若有乃至一人，】　　乃至解说有二：一为超越中间之辞，一示最少之语，此为作为最少解。【称观世音菩萨名者，是诸人等，皆得解脱罗刹之难。】　　楞严经六：断灭妄想，心无杀害，令诸众生，入诸鬼国，鬼不能害。　　法苑珠林：宋沙门竺惠庆，广陵人也。经行修明，元嘉十二年，荆扬大水，惠庆将入庐山，船至江面暴风忽起，同旅已得依浦，唯惠庆船飘飏江中，风急浪涌，唯待沦覆。惠庆正心端意，诵观世音经，洲际之人，望见其船迎飙截流，如有数十人牵挽之者，迳到其岸，一舫全济。　　观音持验：明刘谷贤，黄州人，隶虎贲左卫军。尝从太监郑和使海外诸番国。舟经大海洋，刘忽失脚堕水，时风帆迅驶，不可救援。和令人升桅竿望之，遥见一人，隐隐出没波涛中，相去数十里，咸谓无复生理。须臾，刘追及舟，舟中人大喜，速以物引上。见大鱼长丈余，悠悠然而去。人皆异之。刘曰：此鱼载我至此，将没者数次，鱼辄以鬐鬣负起，故水不入口。舟中人问：「尔平生有何善果？」刘云：「但念观音经耳。」【以是因缘，名观世音。若复有人，临当被害，称观世音菩萨名者，彼所执刀杖，寻段段坏，而得解脱。】　　寻，旋也。晋书：倾覆亦寻至。　　楞严经六：六根销复，同于声听。能令众生，临当被害，刀段段坏。使其兵戈，犹如割水，亦如吹光，性无动摇。　　法华大成：问：「先王制法，用以惩恶。阴有地狱，阳有囹圄，人神所共用者。若救无辜，理或容矣。释有罪者，纵恶坏纪，岂圣心乎？」答：「妙哉问也！鲁斯大眚，圣人善庄公之补过；唐禁笞背，君子美太宗之仁恕。未闻议其伤于名教。好生之仁，天下所同。何疑大士恤刑之慈乎？传云：『盖护，山阴人，有罪，判决，系狱应死。三日三夜，称名无间，忽见观音放光照之，锁脱门开，寻光而去。行二十里，光乃息。』」　　法苑珠林：宋慧和沙门者，京师众造寺僧也。元嘉之难，和犹为白衣，属刘胡部下。胡常遣将士数人作谍东下，和也预行，行至鹊渚，而值台军西上，谍众离散，各逃草泽。和得窜下，至新林，见野老衣服缕蔽，和乃以貌整裤褶易其衣，提蓝负担，若类田人。时诸游军捕此散谍，视和形色，疑而问之。和对答谬略，因被笞掠，登时见斩。和自散走，便恒诵念观世音经，至将斩时，祈恳弥至。既而军人挥刃屡跌。三举三折，并惊而释之。和于是出家，遂成精业。【若三千大千国土，】　　以须弥山为中心，七山八海互绕之，更以铁围山为外郭，是为一小世界。合此小世界一千，为小千世界。合此小千世界一千，为中千世界。合此中千世界一千，为大千世界。大千世界之数量，即内含十亿小世界也。大千世界之上有三千者，示此大千世界，成自小千、中千、大千，三种之千，内容即一大千世界也。　　一切有情之住处，名国土。【满中夜叉，罗刹，】　　夜叉与罗刹，皆为恶鬼之总名，夜叉译曰捷疾鬼，罗刹译曰暴恶鬼。　　夜叉与罗刹，满三千大千国土中，极言其多也。【欲来恼人，闻其称观世音菩萨名者，是诸恶鬼，尚不能以恶眼视之，】　　楞严经六：闻熏精明，明遍法界，则诸幽暗，性不能全，能令众生，药叉罗刹，鸠槃茶鬼，及毗舍遮，富单那等，虽近其傍，目不能视。【况复加害？设复有人，若有罪，若无罪，】　　仪礼士相见礼疏，若者，不定之辞也。【杻（杻音丑）械（械音邂）枷（枷音加）锁，】　　在手曰杻。　　在脚曰械。　　以木加颈曰枷。　　以铁练体曰锁。【检系其身，】　　以杻械枷锁束缚其身，令不自在，故云检系其身。【称观世音菩萨名者，皆悉断坏，即得解脱。】　　楞严经六：音性圆销，观听返入，离诸尘妄，能合众生，禁系枷锁，所不能著。　　晋书，苻丕载记：丕以徐义为右丞相，兵败为慕容永所获，械埋其足，将杀之，义诵观世音经，至夜中，土开械脱，于重禁之中，若有人导之者，遂奔杨佺期，佺期以为洛阳令。　　谈薮，宋张畅，常奉持观世音经，南谯之构逆也，畅不从，王欲害之，夜梦观世音曰，「汝不可杀畅。」遂不敢害，及王败，畅系狱，诵观世音经千遍，缫寸寸断，狱司易之，复断，吏白释之。　　法苑珠林，唐贞观年中有河东董雄，为大理寺丞，少来信敬蔬食，十年至十四年中，为坐李仙童事，主上大怒，使侍御韦琮鞫问甚急，因禁数十人，大理丞李敬元司直王欣同连此坐，雄与同屋囚锁，专念普门品，日得三千遍，夜坐诵经，锁忽自解落地，雄惊告欣元，欣元其视锁坚全在地，而钩锁相离数尺，即告守者，其夜监察御史张守一宿直，命吏关锁，以火烛之，见锁不开而相离，甚怪，又重锁，纸封书上而去．雄如常诵经，五更中，锁又解落有声，雄又告欣元等，至明，告李敬元视之，封题如故，而锁自相离，敬元素不信佛法，其妻读经，常谓曰：「何为胡神所媚？」而读此书耶，及见雄此事，乃深悟不信之咎，方知佛为大圣也，时欣亦诵八菩萨名，满三万遍，锁尽解落，雄异其事，台中内外，具皆闻见，不久俱免。　　法苑珠林：宋韩徽者，未详何许人也，居于支江，其叔幼宗，宋末为湘州府中兵，升明元年，荆州剌史沈攸之举兵东下，湘府长史庾佩玉阻甲自守，未知所赴，以幼宗猜贰，杀之，戮及妻拏，徽以兄子系于郡狱，铁木竟体，钳梏甚严，须栲毕情党，将悉诛灭，徽惶迫无计，待斩而已，徽本尝事佛，颇讽读观世音，于是昼夜诵经，至数百遍，方昼而锁忽自鸣，若烧炮石瓦爆吒之声，已而视其锁，鏙然自解，徽惧狱司谓其解截，遽呼告之，吏虽惊异，而犹更钉鍱，徽如常讽诵，又经一日，锁复鸣，解状如初，吏乃具告佩玉，玉取锁详视，服其通感，即免释之。　　法苑珠林：彭子乔者，益阳县人也，任本郡主簿事，太守沈文龙，建元二年，以罪被系，子乔少年尝出家还俗，常讽诵观世音经，时文龙盛怒，防械稍急，必欲杀之，子乔忧惧，无复余计，唯至诚诵经百余遍，疲而昼寝，同系者有十许人，亦俱睡，有湘西县吏杜道荣，亦系在狱，乍寐不甚得熟，忽见有双白鹤，集子乔双械上，有顷，道荣起，见子乔双械，脱在脚外，而械痕犹在焉，道荣惊视，子乔亦寤，共视械咨嗟，道荣问曰：「有所梦不？」答曰：「不梦。」道荣以所见说之，子乔虽知必已，尚虑狱家疑其欲叛，乃取械著之，经四五日而蒙释放。【若三千大千国土，满中怨贼，】　　害人命，夺人财者，曰怨贼。　　维摩经方便品：是身如毒蛇，如怨贼，如空聚。　　佛遗教经，心之可畏，甚于毒蛇恶兽怨贼。【有一商主，】　　商主，诸商人之主人。【将诸商人，】　　将，与也，偕也。【赍（音跻，持也。）持重宝，经过险路，其中一人，】　　法华大成：险路者，或是旷绝幽隘之处，或是怨贼冲出之径，皆名险路。【作是唱言：】　　是，代名词。指以下四十七字而言。【『诸善男子！勿得恐怖！汝等应当一心称观世音菩萨名号，是菩萨能以无畏施于众生，】　　无畏施，为三施之一，持戒之人，无杀害心，一切众生遇之而无畏，名无畏施，即以无畏施于人也。　　楞严经六：令诸众生，于我身心，获十四种无畏功德。　　大乘义章十一末：化心不怯。名为无畏。　　法华经方便品：无量无碍，力无所畏。　　无量寿经上：善学无畏之网，晓了幻化之法。【汝等若称名者，于此怨贼，当得解脱！』】　　楞严经：灭音圆闻，遍生慈力，能令众生，经过险路，贼不能劫。【众商人闻，俱发声言：『南无观世音菩萨！』】　　南无，或作南牟，归命，敬礼，归礼，救我，度我等。为众生向佛，至心归依信顺之语也。　　慧苑音义上：南无，此云敬礼。又云南忙。　　义林章四本：古言南牟，即是敬礼，应言纳莫，或纳慕，若言伴谈，或云伴题，此云稽首，亦云礼拜，亦云敬礼，讹为和南。【称其名故，即得解脱！】　　法苑珠林十七：唐武德中醴泉县人徐善才，常修斋戒，诵观音经逾千遍，会往京城延兴去，修营功德，及还家，道逢胡贼，贼所掠汉人千百，将向洪崖，次第杀之，善才知不免，唯至心念观音经，当杀之时，了不自觉，至初夜方悟，身在深涧树枝上，去岸三百余尺，以手摩项，觉微痛而无伤，渐下树，循涧南行，可五六十里，天渐晓，去贼已远，得官路，遂还家，琬法师尝说此事。　　法华大成传云：晋隆安年间，僧慧达往北陇上掘甘草，被羌人所获，闭于栅中，人多择肥者先食，余人食尽，唯达并一小儿，意来日食之，达竟夜称名，至旦，羌来取食，忽一虎跳吼，诸羌散走，虎咬栅作穴而去，达将小儿逃走。【无尽意，】　　佛呼无尽意菩萨之名而告之也。【观世音菩萨摩诃萨，】　　摩诃萨，即摩诃萨埵之略。　　智度论五：摩诃名大，萨埵名众生，或名勇心，此人心能为大事，不退不还大勇心，故为摩诃萨埵。　　智度论四十五：摩诃秦言大，萨埵秦言心，或言众生，是众生于世间询众生中第一最上，故名为大。　　法华嘉祥疏：摩诃萨埵者，摩诃言大。　　十地论云：大有三种，愿大行大度众生大，萨埵言众生，则大众生也。【威神之力，巍巍如是。】　　巍巍，高大之貌。　　论语：巍巍乎，惟天为大。　　以上脱外难。以下净内业。【若有众生，多于淫欲，】　　圆觉经曰：诸世界一切种性，卵生胎生湿生化生，皆因淫欲而正性命。　　智度论曰：淫欲虽不恼众生。心心系缚，故为大罪，故律中淫欲为初。　　法华大成：淫欲多者，不择禽兽。不避高墙。不顾德行。破国亡家。祸延其身。【常念恭敬观世音菩萨，】　　常念者，于昼夜二时，行住坐卧，常念而不忘也。【便得离欲。】　　四十二章经，离欲寂静，是最为胜。　　楞严经六：熏闻离尘，色所不堒，能令一切多淫众生，远离贪欲。【若多嗔恚，】　　法华大成：自忿为恚，忿他为嗔，嗔恚多者，人不喜见。　　大乘义章五本，忿怒为嗔。　　遗教经，嗔心甚于猛火，常当防护，无令得入，堒功德贼无过嗔恚。　　决定毗尼经：宁起百千贪心不起一嗔恚，以违害大慈，莫过此故。　　华严经：一念嗔心起，障百法明门。【常念恭敬观世音菩萨，便得离嗔。】　　楞严经六：纯音无尘，根境圆融，无对所对，能令一切忿恨众生，离诸嗔恚。【若多愚痴，】　　愚痴，心性闇昧，迷于事理也。一切烦恼，由此而起。　　瑜伽论曰：痴异名者，亦名无智，亦名无见，亦名非现观，亦名昏昧，亦名愚痴，亦名无明，亦名黑闇。　　华严大疏钞曰：迷于四谛，皆曰愚痴，按四谛者，苦集灭道也。　　大乘义章曰，闇惑为痴。　　俱舍论曰：痴者，所谓愚痴，即是无明。　　唯识论曰：诸烦恼生，必由痴故。　　淫欲，嗔恚，愚痴，谓之三毒。【常念恭敬观世音菩萨，便得离痴。】　　楞严经六：销尘旋明，法界身心，犹如琉璃，朗彻无碍，能令一切昏钝性障诸阿颠迦，永离痴暗，温陵释曰：痴由妄尘所蔽，无明所覆，销尘则无蔽，旋明则无覆，故外之法界，内之身心，凝莹朗彻，离痴暗矣。【无尽意！】　　佛再呼无尽意菩萨之名而告之。【观世音菩萨，有如是等大威神力，多所饶益，】　　淫欲，嗔恚，愚痴，一称观音之名即灭。故云大威神力。多所饶益。　　楞严经八：善能利益一切众生，名饶益行，疏，如上随顺众生，即是善能利益，始能欢喜生善，终能破恶入理，故名饶益。【是故众生，常应心念。】　　心念，心识之思念也。　　无量寿经上：众生心念。【若有女人，设欲求男，】　　求男，求子也。【礼拜供养观世音菩萨，】　　义林章四本：或云伴题，此云稽首，亦云礼拜。讹名和南。已详前注。　　奉香华灯明饮食资财等，资养三宝。谓之供养。　　玄赞二：进财行以为供，有所摄资为养。　　法华经法师品：有十种供养。一华，二香，三璎珞，四抹香，五涂香，六烧香，七缯盖幢幡，八衣服，九妓乐，十合掌。【便生福德智慧之男，】　　一切之善行，名福德。又善行所得之福利，亦名福德。　　无量寿经下：福德自然。　　大乘义章九：照见名智，解了称慧，此二各别，知世谛者，名之为智，照第一义者，说以为慧，通则义齐。　　法华经义疏二：经论之中。多说慧门鉴空。智门照有。　　楞严经六：融形复闻，不动道场，涉入世间，不坏世界，能遍十方，供养微尘诸佛如来，各各佛边为法王子，能令法界无子众生，欲求男者，诞生福德智慧之男。　　异祥记：宋居士卞悦之，济阴人也，行年十，未有子息，妇为取妾，复积载不孕，将祈求继嗣，发愿诵观音经千遍，其数垂竟，妾即有娠，遂生一男，时即元嘉十四年也。　　观音持验：元南京大宁坊王玉，年逾四十无子，至元二年乙丑，于友人马公酌家神前，见白衣观音经，问此经何来，马云：「庚申春大军南还，掳带南人，止宿家，遗下而去。」玉取专心持诵不怠，丁卯岁四月十四夜，岳母刘氏梦白衣人，头戴金冠，携一童子来，曰：「吾与汝送圣奴来。」刘氏接抱，恍然而寐，明日已时，妻张氏生一男，神气耸秀，果有白衣之异，即名子曰：圣僧奴，夫妇遂发愿刊施五百卷，以酬抱送之恩。【设欲求女，便生端正有相之女，】　　端正，端心正意也。　　无量寿经下：端心正意，不作众恶，甚为至极。【宿植德本，】　　宿植，宿世植善根也。　　法华玄义：宿植淳厚者。　　德本：如言善根。德，善也。本，根也。为诸善万行之功德，佛果菩提之本者。　　无量寿经上：消除诸漏。植众德本。【众人爱敬。】　　楞严经六：六根圆通，明照无二，含十方界，立大圆镜，空如来藏，承顺十方微尘如来，秘密法门，受领无失，能令法界无子众生，欲求女者，诞生端正福德柔顺，众人爱敬有相之女。【无尽意！观世音菩萨，有如是力。若有众生，恭敬礼拜观世音菩萨，福不唐捐。】　　唐捐，虚弃也。　　一切经音义，唐，徒也。徒，空也。说文，捐，弃也。【是故众生，皆应受持观世音菩萨名号。】　　受，领受，以信力之故，持，忆持，以念力之故，受持为法华五种法师之一。　　胜鬘宝窟上本，始则领受，在心曰受。终则忆而不忘曰持。【无尽意！若有人受持六十二亿恒河沙菩萨名字，】　　瑜伽论略纂二：西方有四种亿。一，十万为亿。二，百万为亿。三，千万为亿。四，万万为亿。今据前文百千万亿众生之语，每位皆以十进，当作十万为亿。　　瑜伽论八十七，长阿含十四梵动经，仁王经天台疏中，均载六十二见。　　唯识枢要上本，有六十二种有情。　　楞严经，有六十二恒河沙诸法王子。故六十二为佛经中习用之语。　　恒河沙，略称恒沙。恒河沙者，极言其数之多也。　　智度论七：问曰，如阎浮提中，种种大河，亦有过恒河者，何故常言恒河沙等，答曰，恒河沙多，余河不尔，复次，是恒河是佛生处，游行处，弟子现见，故以为喻，复次，诸人经书皆以恒河为福德吉河，若入中洗者，诸罪垢恶，皆悉除尽，以人敬事此河，皆共识知，故以恒河沙为喻，复次，余河名字屡转，此恒河世世不转，以是故，以恒河沙为喻，不取余河。【复尽形供养饮食、衣服、卧具、医药，】　　饮食衣服卧具汤药，佛家谓之四事供养。【于汝意云何？是善男子，善女人，功德多不？」】　　不，未家之辞。与可否之否通。【无尽意言：「甚多！世尊！」佛言：「若复有人受持观世音菩萨名号，乃至一时礼拜供养，】　　乃至一时，言虽少至一时。【是二人福，正等无异，】　　言二人之福，彼此相等无异，此即楞严经第十四无畏施也。　　楞严经六：此三千大千世界，百亿日月，现住世间诸法王子，有六十二恒河沙数，修法垂范，教化众生，随顺众生，方便智慧，各各不同。由我所得圆通本根，发妙耳门，然后身心微妙含容，周遍法界，能令众生持我名号，与彼共持六十二恒河沙诸法王子，二人福德，正等无异。世尊，我一名号，与彼众多名号无异。【于百千万亿劫，】　　劫，梵语劫簸之略。不能以通常之年月日时计算之极长时节也。又译称大时。　　智度论十八：大时名劫。　　释伽谱：劫波，此土译之名长时也。【不可穷尽。无尽意！受持观世音菩萨名号，得如是无量无边】　　无量注见前。　　无边，谓广大无边际也。　　起信论：虚空无边，故世界无边；世界无边，故众生无边；众生无边，故心行差别亦复无边。【福德之利。」无尽意菩萨白佛言：「世尊！观世音菩萨，云何游此娑婆世界？】　　娑婆世界，一称堪忍世界，此界众生能忍恶。又诸菩萨教化之，忍受劳苦，故名堪忍世界。　　文句二下：娑婆，此翻忍，其土众生，安于十恶，不肯出离，从人名土，故称为忍。悲华经云：云何名娑婆？是诸众生，忍受三毒及诸烦恼，故名忍土。　　玄赞二：梵云索诃，此云堪忍。诸菩萨等，行利乐时，多诸怨嫉，众苦逼恼，堪耐劳倦，而忍受故，因以为名。娑婆者讹也。　　长阿含经云：一日月行四天下，为一世界，如是千日月，千须弥，千阎罗王，千忉利，千梵天，名为小千；即数小千，至满一千，名为中千；即数中千，复满一千，名为大千。其中须弥山王，四洲日月，各有万亿，皆是一佛化境，号为娑婆世界。【云何而为众生说法？】　　观音有三十二身，十九说法之化相。　　法华经：众圣之王，说法教化。　　法华玄义六：诸法不可示，言辞相寂灭，有因缘故亦可说。【方便之力】　　嘉祥法华义疏四：众生所缘之域为方，如来适化之法称便。　　法华玄赞三：透为可则曰方，善逗机宣曰便。方是方术，便谓稳便。便之法，名方便。　　大集经十一：能调众生，悉令趣向阿耨多罗三藐三菩提，是名方便。　　观世音大悲陀罗尼：南无大悲观世音，愿我早得善方便。【其事云何？」】　　此问将显三十二应之德也。【佛告无尽意菩萨：「善男子！若有国土众生，】　　楞严经：令我身成三十二应，入诸国土。【应以佛身得度者，】　　以生死比海，涅槃比彼岸，超生死，到涅槃，谓之度。得度者，得渡生死之海也。　　无量寿经下：随意所愿，皆可得度。　　增一阿含经十四：佛在菩提树下初得佛，作是念，罗勒迦蓝，诸根纯熟，应得先度。　　遗教经：应可度者，若天上人间，皆悉已度；其未度者，皆亦已作得度因缘。【观世音菩萨即现佛身而为说法。】　　楞严经：若诸菩萨，入三摩地，进修无漏，胜解现圆，我现佛身而为说法，令其解脱。【应以辟支佛身得度者，】　　辟支佛，译言缘觉之义，或译曰独觉。辟支，因缘之义。佛者觉也，不逢佛世，独自能悟，曰独觉。观十二因缘而觉悟之，故曰缘觉。　　大乘义章曰：言缘觉者，外国正音名辟支佛，此翻辟支，名曰因缘，佛名为觉。　　玄赞曰：乐独善寂者，是独觉义。出无佛世，得能证道，独自善证寂灭理故，又以此慧，深知诸法因缘者，是缘觉义。【即现辟支佛身而为说法。】　　辟支佛分二类，一为缘觉，一为独觉。　　楞严经：若诸有学，寂静妙明，胜妙现圆，我于彼前，现独觉身而为说法，令其解脱。若诸有学断十二缘，缘断胜性，胜妙现圆，我于彼前，现缘觉身而为说法，令其解脱。【应以声闻身得度者，】　　佛小乘法中之弟子，闻佛之声教，悟四谛之理，断见思之惑，而入涅槃者，谓之声闻，是佛道中之最下根也。　　胜鬘宝窟上末：声闻者，下根从教立名，声教者也。【即现声闻身而为说法。】　　楞严经六：若诸有学，得四谛空，修道入灭，胜性现圆，我于彼前，现声闻身而为说法，令其解脱。　　以上现佛身，现辟支佛身，现声闻身者，此现四圣之身也。不言菩萨身者，以已现故。【应以梵王身得度者，】　　梵王，大梵天王之异称也。又为色界之诸天总称。　　法华经方便品：诸梵王及诸天帝释。　　毗奈耶杂事二十：梵王捧伞，天帝持拂。【即现梵王身而为说法。】　　楞严经六：若诸众生，欲心明悟，不犯欲尘，欲身清净，我于彼前，现梵王身而为说法，令其解脱。【应以帝释身得度者，】　　忉利天，又名三十三天，四面各分八天，中央为帝释所居，即忉利天之主也。居须弥山顶之喜见城，统率三十二诸天。【即现帝释身而为说法。】　　楞严经六：若诸众生，欲为天主，统领诸天，我于彼前，以帝释身而为说法，令其成就。【应以自在天身得度者，】　　自在天，欲界顶天，梵语提婆跋提，此云他化自在天。假他所作，以成己乐，即魔王也。或云六天之上，别有魔宫，亦自在天摄。【即现自在天身而为说法。】　　楞严经六：若诸众生，欲身自在游行十方，我于彼前，现自在天身而为说法，令其成就。【应以大自在天身得度者，】　　大自在，即色界顶摩醯首罗也，华严称色究竟。智论云：过净居天，有十住菩萨，号大自在。十住经云：大自在天，光明胜一切众生。涅槃献供，大自在天最胜。【即现大自在天身而为说法。】　　楞严经六：若诸众生，欲身自在飞行虚空，我于彼前，现大自在天身而为说法，令其成就。【应以天大将军身得度者，】　　天大将军，即天帝所管将也，分住三十三天，各领鬼神，镇护四方。【即现天大将军身而为说法。】　　楞严经六：若诸众生，爱统鬼神，救护国土，我于彼前，现天大将军身而为说法，令其成就。【应以毗沙门身得度者，】　　毗沙门，为四天王之一，住于须弥山之北腹，其神七宝庄严衣甲，其面形甚可畏，领夜叉罗刹二鬼，使之恼人。　　四天王为帝释之外将，在须弥山之半腹，有一山，名由揵陀罗。此山有四头，四王各居之，名护世四天王。其所居，谓四王天，即六欲天之第一天处最初也。今但言毗沙门者，举其一而概其余也。【即现毗沙门身而为说法。】　　楞严经六：若诸众生，爱生天宫，驱使鬼神，我于彼前，现四天王国太子身，而为说法，令其成就。　　以上自现梵王身至毗沙门身，此为现六凡身也。【应以小王身得度者，】　　除转轮王之外，悉谓小王，所谓粟散王也。【即现小王身而为说法。】　　楞严经六：若诸众生，乐为人主，我于彼前，现人王身而为说法，令其成就。【应以长者身得度者，】　　长者，积财具德之通称。　　法华玄赞十：心平性直，语实行敦，齿迈财盈，名为长者。　　长者有十德，法华文句五：一姓贵，二位高，三大富，四威猛，五智深，六耆年，七行净，八礼备，九上叹，十下归。十德具焉，名大长者。【即现长者身而为说法。】　　楞严经：若诸众生，爱主族姓，世间推让，我于彼前，现长者身而为说法，令其成就。【应以居士身得度者，】　　在家之佛弟子名居士，如香山居士，东坡居士，六一居士是也。　　居士梵语迦罗越。　　注维摩经一：什曰：外国白衣，多财富乐者，名为居士。　　天台观音义疏：居士者，多积贿货，居业丰盈，以此为名也。　　慧远维摩经疏一：居士有二：一广积资财，居财之士，名为居士。二在家修道，居家道士，名为居士。　　嘉祥法华义疏十一：居士有二种：一居舍之士，故名居士。二居财一亿，故名居士。　　法华玄赞十：守道自恬，寡欲蕴德，名为居士。【即现居士身而为说法。】　　楞严经：若诸众生，爱谈名言，清净自居，我于彼前，现居士身而为说法，令其成就。【应以宰官身得度者，】　　楞严别行：宰是主义，官是功能义，三台以功能辅政于王，故曰宰官。郡邑亦称宰官。【即现宰官身而为说法。】　　楞严经：若诸众生，爱治国土，剖断邦邑，我于彼前，现宰官身而为说法，令其成就。　　宋赵清献公与富弼书曰：伏维执事，富贵如是之极，道德如是之盛，福寿康宁，如是之备，退逸闲休，如是之高，其所未甚留意者，如来一大事因缘而已。能专诚求所证悟，则他日为门下贺也。此岂非现宰官身与宰官说法耶？【应以婆罗门身得度者，】　　婆罗门为天竺四姓之一。　　希麟音义八：婆罗门，不正梵语也。应云没啰憾摩，此云行者，或云梵行。自相传云：我从梵王口生，独取梵名，世业相传习四围陀论。　　仁王经良贲疏中二：婆罗门此云净志。　　俱舍光记一：婆罗门法，七岁以上，在家学问；十五已去学婆罗门法，游方学问；至年四十，恐家嗣断绝，归家娶妻，生子继嗣；年至五十，入山修道。【即现婆罗门身而为说法。】　　楞严经：若诸众生，爱诸术数，摄卫自居，我于彼前，现婆罗门身，而为说法，令其成就。　　以上现小王身，至婆罗门身，此现人道，由王臣以及士庶也。【应以比丘、】　　比丘者，凡出家为佛弟子，受具足戒者之总名也。旧译乞士，曰熏士。　　智度论三：云何名比丘？比丘名乞士，清净活命，故名为乞士。复次，比名破，丘名烦恼，能破烦恼，故名比丘。复次，受戒时自言我是某甲比丘，尽形受持戒，故名比丘。复次，比名怖，丘名能，怖魔王及魔人民，当出家剃头著染衣受戒，是时魔怖，何以故怖？魔言是人必得入涅槃。　　维摩经注曰：比丘秦言，或名净乞食，或名破烦恼，或名净持戒，或名能怖魔。天竺一名该此四义，秦言无一名以译之，故存本名焉。【比丘尼、】　　女子出家，而受具足戒者之通称也。　　慧琳音义二：出家女之总名。【优婆塞、】　　旧作伊蒲塞。后汉书楚王英传：以助伊蒲塞桑门之盛馔。　　涅犉经八：归依于佛者，真名优婆塞。　　受持不杀、不盗、不邪淫、不妄语、不饮酒五戒，是名优婆塞戒。【优婆夷身得度者，】　　受持不杀、不盗、不邪淫、不妄语、不饮酒，五戒之女子，名优婆夷。【即现比丘、比丘尼、优婆塞、优婆夷身而为说法。】　　楞严经：若有男子，好学出家，持诸戒律，我于彼前，现比丘身而为说法，令其成就。若有女人，好学出家，持诸禁戒，我于彼前，现比丘尼身而为说法，令其成就。若有男子，乐持五戒，我于彼前，现优婆塞身而为说法，令其成就。若有女子，五戒自居，我于彼前，现优婆夷身而为说法，令其成就。　　以上现四众身也。【应以长者、居士、宰官、婆罗门、妇女身得度者，即现妇女身而为说法。】　　楞严经：若有女人，内政立身，以修家国，我于彼前，现女主身及国夫人命妇大家（音姑）而为说法，令其成就。【应以童男、童女身得度者，即现童男、童女身而为说法。】　　楞严经：若有众生，不坏男根，我于彼前，现童男身而为说法，令其成就。若有处女，爱乐处身，不求侵暴，我于彼前，现童女身而为说法，令其成就。　　以上现妇女及童真之身也。即长者居士宰官婆罗门之妇女也。【应以天、龙、夜叉、】　　天为诸天，龙为龙神，诸天与龙神与夜叉，为天龙八部众之三部也。【乾闼婆、】　　乾闼婆与紧那罗，共侍奉帝释，司奉伎乐者。紧那罗法乐，乾闼婆修乐，为八部众之一。　　注维摩经一：什曰：乾闼婆，天乐神也。处地十宝山中，天欲作乐时，此神体上有相出，然后上天也。　　天台净名疏二：乾闼婆，此云香阴，此亦陵空之神，不啖酒肉，唯香资阴。　　文句二下：乾闼婆，此云嗅香，以香为食，亦云香阴，其身出香，此是天帝修乐之神也。【阿修罗、】　　为八部众之一，尝与帝释战斗之神。　　名义集二：阿修罗，旧翻无端正，男丑女端正，新翻非天。　　西域记九：阿素洛，旧曰阿修罗，又曰阿须伦，又曰阿苏罗，皆讹也。　　法华文句五：阿修罗，此云无酒，又曰无酒神。【迦楼罗、】　　为八部众之一。　　法华文句二下：迦楼罗，此云金翅，翅翮金色，居四天下大树上。　　慧苑音义上：迦楼罗，或曰揭路荼，此云食吐悲苦声也。谓此鸟凡取得龙，先内嗉中，得吐食之，其龙犹活，此时痛楚出悲苦声也。【紧那罗、】　　乐神之名，为八部众之一。　　注维摩经一：什曰：秦言人非人，似人而头上有角，人见之，言人耶非人耶，故因以名之。亦天伎神也，小不及乾闼婆。　　法华文句二下：紧那罗，亦云真陀罗，此云疑神，似人而有一角，故号人非人，天帝法乐神，居十宝山。【摩睺罗伽、】　　一作摩呼罗伽，为八部众之一，大蟒神也。　　慧琳音义十一：摩休勒，古译质朴，亦名摩睺罗伽，亦是乐神之类，或曰非人，或曰大蟒神，其形人身而蛇首也。【人非人等身得度者，】　　人非人者，似人身而非人身也。详目紧那罗、摩睺罗伽注。【即皆现之而为说法。】　　楞严经：若有诸天，乐出天伦，我现天身而为说法，令其成就。若有诸龙，乐出龙伦，我现龙身而为说法，令其成就。若有药叉，乐度本伦，我现药叉身而为说法，令其成就。若乾闼婆，乐脱其伦，我于彼前，现乾闼婆身而为说法，令其成就。若阿修罗，乐脱其伦，我于彼前，现阿修罗身而为说法，令其成就。若紧那罗，乐脱其伦，我于彼前，现紧那罗身而为说法，令其成就。若摩呼罗伽，乐脱其伦，我于彼前，现摩呼罗伽身而为说法，令其成就。若诸众生，乐人修人，我现人身而为说法，令其成就。若诸非人，有形无形，有想无想，乐度其伦，我于彼前，皆现其身而为说法，令其成就。　　以上现八部身也。【应以执金刚神得度者，】　　执金刚神即金刚神，执金刚杵护佛法之神祗，为山门两胁之力士。　　行宗记二上：金刚者即侍从力士。手持金刚杵，因以为名。　　此指愿护佛教，乐为力士之类。【即现执金刚神而为说法。】　　大成云：说摧邪辅正之法，令其成就也。然以上三十二应，与楞严互有异同，如天中彼有四王太子，今经则无；妇中彼多女主及国夫人，今经亦略；至若此经执金刚神，彼则不列。盖以菩萨妙应无方，神化莫穷，各取易信易见，以成三十二数，实各无尽。【无尽意！是观世音菩萨，成就如是功德，以种种形，游诸国土，】　　楞严经：是名妙净三十二应，入国土身。　　释通理曰：虽曰以种种形，惟是一真；虽曰游诸国土，不离当处。亦如一月普印一切水，一切水月一月摄，月不下降水不升，水清月明法自尔。知此意者，方可与说三十二应。【度脱众生。】　　超度生死之苦而解脱也。　　无量寿经下：积累德本，度脱一切。　　法华经序品：诸仙之导师，度脱无量众。【是故汝等应当一心供养观世音菩萨。是观世音菩萨摩诃萨，于怖畏急难之中，能施无畏，】　　楞严经六：其形其咒，能以无畏施诸众生，是故十六方微尘国土，皆名我为施无畏者。【是故此娑婆世界，皆号之为施无畏者。」】　　以上结三十二应，诫当供养也。【无尽意菩萨白佛言：「世尊！我今当供养观世音菩萨。」即解颈众宝珠】　　宝珠即摩尼珠也，译作如意珠。　　智度论五十九：如意珠能除四百四病。　　法华经：净如宝珠，以求佛道。　　宝悉地成佛陀罗尼经：心性宝性，无有污染。【璎珞，】　　连宝玉为身之饰也，又可作宫殿之饰，梵云枳由逻。　　玄应音义：吉由逻应云枳由逻，此云璎珞。【价值百千两金，而以与之，作是言：「仁者！】　　仁者，又单称仁，呼人之称。　　大日经疏四：梵音尔你，名为仁者。　　中庸：仁者人也。【受此法施，珍宝璎珞。」时观世音菩萨，不肯受之。无尽意菩萨复白观世音菩萨言：「仁者！愍我等故，】　　愍，音闵，悲也、怜也。【受此璎珞。」尔时佛告观世音菩萨：「当愍此无尽意菩萨，及四众、】　　法华文句二：有僧伽之四种：一比丘，二比丘尼，三优婆塞，四优婆夷。　　法华玄赞一：一比丘，二比丘尼，三沙弥，四沙弥尼。即出家之四众也。　　光宅法华疏一：虽有天龙八部，莫过四类，出家四众也。【天、龙、夜叉、乾闼婆、阿修罗、迦楼罗、紧那罗、摩睺罗伽、人非人等故，受是璎珞！」即时，观世音菩萨，愍诸四众、及于天、龙、人非人等，受其璎珞，分作二分，一分奉释迦牟尼佛，】　　魏书释老志曰：释迦生时，当周庄王九年，春秋鲁庄公七年，夏四月，恒星不见，夜明是也。至魏武定八年，凡一千二百三十七年云。释伽年三十成佛，导化群生四十九载，乃于拘尸那城娑罗双树间，以二月十五日而入般涅槃。涅槃译云灭度，或言常乐我净，明无迁谢及诸苦累也。　　释迦此翻能仁，姓也。牟尼此翻寂默，字也。　　佛者，梵语佛陀之略称，华言曰觉者，亦曰智者，以具自觉、觉他、满觉，三觉故，得一切种智故。　　释迦牟尼共有十号：一曰如来，二曰应供，三曰正遍知，四曰明行足，五曰善逝，六曰世间解，七曰无上士，亦曰调御丈夫，八曰天人师，九曰佛，十曰世尊。经中曰佛曰世尊曰如来，皆释迦也。【一分奉多宝佛塔。】　　释迦在灵鹫山说法华经，说完正宗分，至流通分，忽有一宝塔，从地下出现于空中，塔中安置多宝如来全身之舍利。（舍利即佛体之化石也。）塔中发声，赞叹释迦，证明法华。　　法华经见宝塔品：尔时佛前有七宝塔，高五百由旬，纵横二百五十由旬，从地涌出。又尔时宝塔中出大音声叹言：善哉善哉！释迦牟尼世尊，能以平等大慧教菩萨法，佛所护念。妙法莲华经：为大众说，如是如是，释迦牟尼世尊，如所说者皆是真实。又尔时佛告大乐说菩萨，此宝塔中有如来全身，乃往过去东方无量千万亿阿僧祗世界，国名宝净，彼中有佛，号曰多宝，其佛本行菩萨道时，作大誓愿：若我成佛，灭度之后，于十方国土，有说法华经处。我之塔庙，为听是经，故涌现其前，为作证明，赞言善哉。【「无尽意！观世音菩萨，有如是自在神力，】　　身进退无碍，曰自在。心离烦恼之系缚，通达无碍，亦曰自在。　　法华经序品曰：尽诸有结，心得自在。　　唯识演秘曰：施为无拥，名为自在。　　神力又谓神通力，神为妙用不测之义，通为通融自在之义，力为力用之义。　　法华经序品偈：诸佛神通，智慧稀有。　　如是神力者，指上文现三十二身说法也。【游于娑婆世界！」】　　此正结答问意也。　　以下本为秦译所缺，后人据隋译本补入。【尔时，无尽意菩萨以偈问曰：】　　偈，极艺切，佛家所倡词句，谓之偈。偈之为言竭也，摄义已尽之意。　　天台仁王经疏曰：偈者竭也，摄义尽，故名为偈。　　又偈，即颂美歌也。限定字数，不问三言四言乃至多言，总必四句方成。【「世尊妙相具，】　　特妙之相貌曰妙相。释通理曰：世尊妙相具者，赞佛万德庄严，为过来人故。过来之人，自能知来者行履，故重问也。　　如来有三十二妙相：一、足下平满。二、足下千辐轮文，无不圆满。三、手足柔软，如兜罗棉。四、两足一二指间，犹如雁王，文同绮画。五、手足诸指，圆满纤长。六、足跟广长圆满。七、足趺修高广满，与跟相称。八、双[月+耑]渐次纤圆，如鹿王[月+耑]。九、双臂平立摩膝，如象王鼻。十、阴相藏蜜。十一、毛生绀青宛转。十二、发毛右旋宛转。十三、身皮细薄润滑，垢水不住。十四、身皮金色晃耀。十五、两足两掌中颈双肩，七处充满。十六、肩项圆满，殊妙。十七、膊腋悉皆充实。十八、容仪洪满端直。十九、身相修广端严。二十、体相量等圆满。二十一、颔臆并身上半，威容广大，如师子王。二十二、常光面各一寻。二十三、齿相四十齐平，净密白逾珂雪。二十四；四牙鲜白锋利。二十五、常得昧中上昧。二十六、舌相薄净广长，能覆面轮，至耳发际。二十七、梵音词韵和雅，随众多少，无不等闻。二十八、眼睫犹如牛王，绀青齐整。二十九、眼睛绀青，鲜白红环。三十、面轮其犹满月，眉相皎净，如天帝弓。三十一、眉间有白毫，柔软如绵。三十二、顶上乌瑟腻沙，高显周圆，犹如天盖。【我今重问彼，】　　彼字指观音言。【佛子何因缘，】　　梵网经下：众生受佛戒，即入诸佛位，位同大觉已，真是诸佛子。　　法华经譬喻品：今日乃知真是佛子，从佛口生，从法化生得佛法。　　分佛地论：一由佛教力，彼圣道生，故名佛子，能绍佛种，不令断绝，故名佛子。　　嘉祥法华疏四：大机既发，有绍继之能，为佛子义。　　法华文句九：一切众生，皆有三种性能得佛，即是佛子，故云其中众生，悉是吾子。【名为观世音？」】　　以上四句偈，为无尽所问，以下为世尊所答。【具足妙相尊，】　　具足者，具足圆满也。【偈答无尽意：「汝听观音行，】　　观音所行各种功德，不曰观，不曰视，而曰听者，因五根可以互用之故。详见观其音声下注。【善应诸方所，】　　应即楞严经谓令我身成三十二应也。　　诸方，即诸国土也。　　所，处也。【弘誓深如海，】　　具弘誓愿谓之弘誓。又为佛菩萨之弘大之誓。　　无量寿经上：发斯弘誓。建此愿已。一向专志庄严妙土。　　法华经普门品：弘誓深如海。　　文句十下：弘，广也。誓，约也。广制要心。故言弘誓。　　法界次第下之上：广普之缘。谓之为弘。自制其心。名之曰誓。志求满足。故云愿也。【历劫不思议，】　　劫，不能以通常之年月日时计算之极长时节也。详前注。　　理之深妙，事之希奇者，以心不可思，以言不可议。谓之不可思议。　　维摩经慧远疏：不可思议者，经中亦名不思议也。通释是一。　　智度论：小乘法中，无不可思议事。唯大乘法中有之。如六十小劫说华法经，谓如食顷。　　维摩经注一：生曰不可思议者，凡有二种：一曰理空，非感情所测。二曰神奇，非浅识所量。【侍多千亿佛，】　　金刚经：当知是人，不于一佛二佛三四五佛而种善根，已于无量千万佛所，种诸善根。　　释通理曰：历劫二句，显自修行胜，言菩萨因地修行，所历之劫，已至不可思议，所侍之佛，已至多千亿数，其行可谓胜矣。【发大清净愿。】　　俱舍论十六：诸身语义三种妙行，名身语意三种清净，暂永远离一切恶行烦恼垢，故名为清净。　　探玄记四：三业无过云清净。【我为汝略说，】　　佛遗教经：为诸弟子略说法要。　　维摩经，佛为诸比丘略说法要。【闻名及见身，心念不空过，】　　释通理曰：闻名必称，以口业为感，见身必礼，以身业为感，心念必观，以意业为感，三者皆能致应，故不空过。【能灭诸有苦。】　　众生之果报有因有果谓之有。有三有，四有，七有，九有，二十五等之别。总称曰诸有。　　法华经序品：尽诸有结，心得自在。　　仁王经中：永无分段超诸有。　　大乘义章八：生死果报，是有不无，故名为有。　　佛地经五：逼恼身心名苦。　　大乘义章二：逼恼名苦。　　苦分二类：四百四病为身苦，忧愁嫉妒等为心苦，谓之内苦，恶贼虎狼等之害，风雨寒热等之灾，谓之外苦，见智度论十九。　　涅槃经十二：八相为苦。所谓生苦，老苦，病苦，死苦，爱别离苦，怨憎会苦，求不得苦，五盛阴苦。又见三藏法数三十三。　　菩萨藏经云：人有十苦之逼迫：一生苦，二老苦，三病苦，四死苦，五愁苦，六怨苦，七受苦，八忧苦，九病恼苦，十流转大苦。又见释氏要览一。　　观世音大悲陀罗尼：南无大悲观世音，愿我早得越苦海。　　以上十二句，乃世尊总述观音之德以答也，以有深誓愿，度苦众生，由灭苦得名也。【假使兴害意，】　　他人假使兴害我之意。【推落大火坑；】　　恶趣之可怖者曰火坑。　　观经定善义：三恶火坑，临临欲入，又以火坑譬五欲之可畏。　　杂阿含经四十三：多闻圣弟子，见五欲如火坑。　　中阿含经五十四：欲如火坑，我说欲如火坑，如毒蛇，我说欲如毒蛇。【念彼观音力，】　　诵念南无观世音菩萨名号之力。【火坑变成池。】　　观世音大悲陀罗尼：我若向火汤，火汤自消灭。【或漂流巨海，龙鱼诸鬼难；念彼观音力，波浪不能没。】　　以上八句，首举三灾之难，以下别颂救难，乃十四无畏，但傍举诸难，故文无次。【或在须弥峰，】　　西域记云：唐言妙高，旧曰须弥，又曰须弥楼，皆讹，四宝合成，在大海中，据金轮上，日月之所回泊，诸天之所游舍，七山七海，环峙环列，四面各有一色，东黄金，南琉璃，西白银，北颇梨，随其方面，水同山色。　　毗昙俱舍云：妙高，七宝所成，故名妙，出七金山，故名高。　　观经疏云：举高三百三十六万里，纵广亦尔。【为人所推堕；念彼观音力，如日虚空住。】　　释通理曰：初能脱怨贼，必约须弥为言者，以须弥上临虚空，下瞰大海，此上能救，余者可知，亦举难况易之意，为人推堕者，是人非怨即贼，以推堕欲致命故，暂时如日住空，若怨贼既去，则如日还升也。【或被恶人逐，堕落金刚山；】　　起世经二：诸余大山及须弥山王之外，别有一山，名斫迦罗，（旧译曰铁围山）高六百八十万由旬，纵横亦六百八十万由旬，弥密牢固金刚所成，难可破坏。　　无量寿经上：须弥山及金刚铁围一切诸山。　　无量寿经下：金刚围山。须弥山王。【念彼观音力，不能损一毛。】　　孟子：拔一毛而利天下。　　韩子：不以天下大利，易其胫一毛。　　淮南子：虽以天下之大，易骭之一毛。　　广绝交论：莫肯费其半菽，罕有落其一毛。　　以上八句，乃傍举险难也。【或值怨贼绕，各执刀加害；念彼观音力，咸即起慈心。】　　以乐与人之心谓慈心。为四无量心之一。　　以上四句，乃烦怨贼难也。　　太平广记，宋太原王元谟，爽迈不群，北征失律，军法当死，梦人谓之曰：汝谓观世音千遍，可得免祸，谟曰：命悬旦夕，何日可得，授云：观世音南无佛，与佛有因，与佛有缘，佛法相缘，常乐我净，朝念观世音，暮念观世音，念念从心起，念佛不离心，既而诵满千遍，将就戮，将军沈庆之谏，遂免，历位尚书金紫豫州剌史。　　法苑珠林十七：沙门法禅山行逢贼危，欲害之，唯念观音，挽弓射之，放箭不得，贼遂归诚，投弓于地，知是神人，怖舍逃逝。【或遭王难苦，】　　遭遇国家丧乱，殉难之时。【临刑欲寿终；】　　临，及也，谓正当其时也。如临行，临别，临刑。【念彼观音力，刀寻段段坏。】　　法苑珠林十七：沙门道集于寿阳西山游行，为二贼所得，缚系在树，将欲杀之，唯念观音，守死不辍，引刀屡斫，皆无伤损，堒贼怖走，集因得脱。　　以上四句，乃颂刑戮难也。【或囚禁枷锁，手足被杻械；念彼观音力，释然得解脱。】　　以上四句，乃颂囚系难也。　　法苑珠林十七：晋窦传者，河内人也，永和中并州剌史高昌，冀州剌史吕护，各拥部曲，相与不和，传为昌所用，作官长护，遣骑抄击，为所俘，执同伴六七人，共系入一狱，锁械甚严，克日当杀之，沙门支道山时在护营中，先与传相识，闻其执厄，出至狱所，候视之，隔户共语，传谓山曰：今日困厄，命在漏刻，何方相救，山曰：若能至心归请，必有感应，传先亦颇闻观世音，及得山语，遂专心属念，昼夜三日，至诚自归，观其锁械，如觉缓解，有异于常，聊试推荡，忽然离体，传乃复至心曰：今蒙哀祐，已令桎梏自解，而同伴尚多，无心独去，观世音神力普济，当令俱免，言毕，复牵挽余人，皆以次解落，若有割剔之者，遂开户走出，于警徼之间，莫有觉者，便逾城迳去。　　法苑珠林十七：宋张兴者，新兴人也，颇信佛法，尝从沙门僧融昙翼时受八戒，兴常为劫所引，夫得走逃，妻坐系狱，掠笞积日，时县失火，出囚，路侧会融翼同行，经过囚边，妻惊呼阇梨何以赐救，融曰：「贫道力弱无救，如何？唯宜勤念观世音，庶获免耳。」妻便昼夜祈念，经十许日，于夜梦一沙，以脚踏之，曰：咄咄可起，妻即惊起，钳锁桎梏，忽然俱解，便走趣户，户时犹闭，警防殊严，既无由出，虑有觉者，乃还著械，寻复得眠，又梦向沙门曰：户已开矣，妻觉而驰出，守备者并已惛睡，妻安步而去，时夜甚闇，行可数里，卒值一人，妻惧避地，已而相讯，乃其夫也，相扶悲喜，夜投僧翼，翼藏匿之，遂得免，时元嘉初也。【咒诅诸毒药，】　　念诵咒咀神之咒而杀人，即起尸鬼，亦即毗陀罗也，为印度之一种外道。　　书：否则厥口诅祝。【所欲害身者；念彼观音力，还著于本人。】　　藉诵念观音名号之力，其害反著于本人，本人即使用咒诅毒药之人也。　　以上四句，乃颂咒毒难也。　　图书集成神异典一百六卷引东坡居士曰：观音慈悲者也，今人遭咒诅，念观音之力，而使还著于本人，则岂观音之心哉？今改之曰：咒诅诸毒药，所欲害身者，念彼观音力，两家总没事。　　按经语不可妄改，附志于此，以备参考。　　法华大成，譬喻经云：有清信士，初持五戒，后时衰老，多有废忘。尔时山中有渴梵志，从其乞水，田家事忙，不及与之，遂恨而去。梵志能起尸使鬼，招得杀鬼，敕曰：「彼辱我，往杀之。」山中有罗汉知之，往田家语言：「汝今夜早然灯，勤三自归，诵守口莫犯偈，慈念众生，可得安隐。」主人如教，通晓念佛，诵戒，鬼莫能害。鬼神之法，人令其杀，即便欲杀，但彼有不可杀之德，法当却杀其使鬼者。其鬼乃恚，欲害梵志。罗汉蔽之，令鬼不见。田家悟道，梵志得活。东坡云，还著失慈，当云两家都没事。吾不意东坡之高明，而出此鄙俗语也。还有一言，有事有理，事则邪不胜正，慈能制凶，今以正念观音，自然还著，喻如含血喷天，返污己身；将头触火，反焦己额；不期然而然，非菩萨加罚于彼，亦非行人起愿心著彼也。【或遇恶罗刹，毒龙诸鬼等；念彼观音力，时悉不敢害。】　　以上四句，乃颂罗刹鬼难也。【若恶兽围绕，利牙爪可怖；念彼观音力，疾走无边方。】　　法苑珠林：宋元嘉初，有黄龙沙门昙无竭者，诵观世音经，净修苦行。与徒属二十五人，往寻佛国，备经艰险，既达天竺舍卫路，逢山象一群，竭赍经诵念，称名归命，有狮子从林中出，象惊奔走。后有野牛一群，鸣吼而来，将欲加害，竭又如初归命，有大鹫飞来，牛便惊散，遂得免。【蚖蛇及蝮蝎，】　　本草：蚖与蝮同类，即虺也。虺，毒蛇也。大者长八九尺，扁头大眼，色如土，见人则升头逐之，性极毒，旧与蝮蛇混为一类，俗称土虺蛇。　　蝮，毒蛇，多居湿地，长尺余，头大，形如三角，颈细，毒牙如管状，全体灰暗，有褐色斑纹，至尾则骤短小，毒性颇烈。　　蝎，俗作蝎。蜘蛛之属，长三寸许，青黑色，颚上有触须一对，如蟹螫，头胸部颇短，腹部环节十三，后端大环节狭小如尾，末有毒钩，遇敌则向上弯曲，注射毒汁，生息于尘芥中，捕蜘蛛小虫等为食，并螫人。【气毒烟火燃；】　　然，如此也。言毒气如烟火然。【念彼观音力，寻声自回去。】　　以上八句，乃颂毒虫难也。【云雷鼓掣（音尺）电，】　　释通理曰：雷鼓掣电者，谓雷震如鼓击之声，电飞如牵掣之形也。【降雹（音薄）澍（音注）大雨；】　　雹，雨冰也。雷雨时，云气为电冲激，入高空冰雪线界，凝为冰点雪片，又旋转团结而成冰块，与雨杂下也。小者如豆，大者如拳，能伤禾稼牲畜。　　澍与注同，水流射也。　　说文：时雨澍生万物。【念彼观音力，应时得消散。】　　以上四句，乃颂灾变难也。　　已上皆救外难，下救内难。【众生被困厄，无量苦逼身；观音妙智力，】　　佛智之不可思议称妙智。无量寿经上：妙智无等伦。【能救世间苦。】　　世，迁流之义，堕于世中之事物，名曰世间。世间有二义：一有情世间，人类是也。二器世间，国土是也。　　以上四句，乃总颂淫怒痴，皆众生内分业苦也。【具足神通力，】　　神为不测之义。通为无碍之义。有五神通，六神通，十神通之别。　　法华经序品：此瑞神通之相。　　大乘义章二十本：神通者。就名彰名。所为神异，目之为神。作用无拥，谓之为通。【广修智方便，】　　十种神通：一，出生念宿命方便智通。（宿命通）二，出生无碍天耳智通。（天耳通）三，出生智一切众生不可思议，心心数法方便智通。（他心通）四，出生无碍天眼观察众生方便智通。（天眼通）五，出生不可思议自在神力示现众生方便智通。六，出生一身示现不可思议世界方便智通力。七，出生于一念中往诣不可说世界方便智通。八，出生不可思议庄严具庄严一切世界方便智通力。九，出生不可说化身示现众生方便智通。（以上五者，谓之神足通，）十，出生不可说世界成阿耨多罗三藐三菩提不可思议示现众生方便智通。（漏尽通）见晋华严经三十八，探玄记十七。【十方诸国土，】　　四方，四隅上下，谓之十方。【无刹（音察）不现身。】　　刹，译为土田，国，处等。　　大乘义章：刹者，是其天竺人语，此方无翻，盖乃处处之别名也。　　玄应音义：刹又作擦，音察，梵云差多罗，此译云土田，经中或言国，或言土者，同其义也。或作刹土者，存二音也。即刹帝利，名守田主，亦是也。　　法华文句记曰：刹者，应云刹摩，此云田，即一佛所主土也。　　现身，佛菩萨化现种种之身也。观音有三十二应身。应者，随感而应。皆由众生所感，自然而应也。【种种诸恶趣，】　　众生以恶业之因，当趣恶处，名曰恶趣。　　地狱，饿鬼，畜生，谓之三恶趣。于三恶趣加入修罗，谓之四恶趣，以人与天，（修罗属于天）加入三恶趣，谓之五恶趣，故曰诸恶趣。【地狱鬼畜生，】　　大乘义章八末，地下牢狱，故曰地狱。　　俱舍颂疏世间品：梵云那落迦，此云苦具，义翻为地狱。以地下有狱，故此正翻也。　　法华文句：地狱此方语，胡称伊犁者，秦云无有。无有喜乐，无气味，无观，无利。故曰无有。　　地狱有三大类：第一类曰根本地狱。八大地狱，八寒地狱是也。第二类曰近边地狱，十六游僧地狱是也。第三类曰孤独地狱。　　鬼，饿鬼也，常受饥渴之苦之鬼，曰饿鬼。　　大乘义章八末：又常饥虚，故名为饿。恐怯多畏，故名为鬼。　　畜生，犹言一切世人，或为啖饭，或为驱使，畜养此生也。　　大乘义章八末：言畜生者，从主畜养以为名也。　　梵网经下：若佛子。常起大悲心。若见牛马猪羊一切畜生。应心念口言。汝是畜生，发菩提心。【生老病死苦，】　　法华文句六：心生异念，名生苦。念念不住，名老苦。行心扰扰妨定，名病苦。退定，是死苦。【以渐悉令灭。】　　以上八句。乃总颂现身说法也。【真观清净观，】　　观真谛之理，而断见思之惑，名曰空观。即真观也。为五观之一。既除见思之粪秽，而于清净之身。断尘沙之惑。名曰假观。即清净观也。为五观之二。【广大智慧观，】　　已断无明之惑，而得广大之智慧，名曰中观。即广大智慧观也。为五观之三。【悲观及慈观，】　　以上之三观观众生，以拔众生之苦。即悲观也。为五观之四。以上之三观观众生，与众生以乐。即慈观也。是为第五观。【常愿常瞻仰。】　　法界次第，志求满足曰愿。　　瞻仰者，以恭敬之心仰见也。　　法华经方便品：瞻仰两足尊。　　维摩经上：瞻仰尊颜，目不暂舍。　　以上四句，乃颂结显观智也。显菩萨应物观照。故有五观。【无垢清净光，】　　无垢，清净而无垢染也。又谓之无漏。　　法华经法师品：若说法之人，独在空闲处。寂寞无人声，读诵此经典。我尔时为现清净光明身。【慧日破诸暗，】　　佛智能照世之盲冥，故以慧日譬之。　　无量寿经下：慧日照世间，清除生死云。　　法华经便品：慧日大圣尊。　　众生之无知无明，谓之诸闇。　　法华经药王菩萨本事品：如众星之中，月天子最为第一。于千万亿种诸经法中，最为照明。又如日天子能除诸闇。此经亦复如是。能破一切不善之闇。【能伏灾风火，】　　释通理曰：灾兼众厄，惟风火为最。故偏举之。然风火等灾，皆由众生烦恼所感。既诸闇尽破，故能伏也。【普明照世间。】　　以慧日之普明照世间。　　以上四句。言观智之用也。【悲体戒雷震，】　　心欲救人之苦，曰悲。佛菩萨之悲心广大，曰大悲。以大悲为体，故名悲体。此身先用戒德警人。如天震雷。物无不肃。　　释德清曰：法身无体，以悲为体，戒者法身所流之教戒也。故将说法。先以雷震。惊动群机。以慈意而兴广大法云。【慈意妙大云，】　　欲以乐与人，曰慈意。　　法华玄义一：妙者，褒美不可思议之法也。　　大日经疏一：妙名更无等比。更无过上义。　　鸡跖集，如来慈心。如彼大云。荫注世界。　　京房易飞候，视四方常有大云。五色具而不雨。其下贤人隐。　　黄庭坚诗：大云在九丘。【澍甘露法雨，】　　澍同注：详前。　　光明文句五：甘露是诸天不死之药。食者命长身安。力大体光。　　注维摩经七：什曰，诸天以种种名药，著海中，以宝山摩之，令成甘露。食之得仙。名不死药。生曰，天食，为甘露味也。食之长寿。遂啒为不死药也。　　妙法能滋润众生。故以雨譬之。　　无量寿经上：澍法雨。演法施。　　法华经序品：雨大法雨。吹大法螺。　　涅槃经二：无上法雨。雨汝身田。令生法芽。　　以甘露法雨譬如来之教法。　　涅槃经二：唯悕如来甘露法雨。【灭除烦恼焰。】　　贪欲嗔恚愚痴等之诸惑，烦心恼身，故曰烦恼。　　智度论七：烦恼者，能令心烦能作恼故，名为烦恼。　　注维摩经二：肇曰：七使九结恼乱众生，故名为烦恼。　　止观八：烦恼是昏烦之法，恼乱心神，又与心作烦，令心得恼，即是见思利钝。　　大乘义章五：劳乱之义，名曰烦恼。　　烦恼为烧智慧之火，故以焰譬之。　　以上四句，乃颂应机说法之象也。【诤讼经官处，】　　诤与争通，讼也。　　后汉书：平理诤讼。【怖畏军阵中；念彼观音力，众怨悉退散。】　　释通理曰：诤讼则心忧刑罚，军阵则命虑兵戈，皆可怖可畏事也，念彼观音，仗慈力而顿消宿怨，罢讼解围，感圣化而各悔先心，故云悉退散也。　　以上四句，乃颂由灭烦恼，故能散众怨，观照之力也。【妙音观世音，】　　俱舍光记二十：音声妙，故名曰妙音，梵云惧沙，旧云瞿沙，讹也。　　此句之妙音，指诵念南无观世音菩萨之音而言。【梵音海潮音，】　　法华经序品：梵音微妙，令人乐闻。　　法华文句：佛报得清净音声最妙，号为梵音。　　华严经：演出清净微妙梵音。宣畅最上无上正法，闻者欢喜，得净妙道。　　长阿含五，阇尼沙经：时梵童子告忉行天曰：其有音声五种清净，乃名梵音。何等五？一者其音正直，二者其音和雅，三者其音清澈，四者其音深满，五者其音遍周远闻，具此五者，乃名梵音。　　以海潮譬音之大者，又海潮无念，且不失时，故曰海潮音。　　楞严经二：佛兴慈悲，哀愍阿难及诸大众，发海潮音，遍告同会诸善男子。长水义疏：天鼓无思，随人发响；海潮无念，要不失时。【胜彼世间音，是故须常念。】　　言诵念南无观世音菩萨，其音如梵音如海潮音，胜于世间一切之音，故须常常诵念。【念念勿生疑，】　　以上五句，乃颂依德立名，劝持获益也。【观世音净圣，】　　净圣，清净之圣者也。【于苦恼死厄，能为作依怙。】　　依怙有所依赖也。　　大宝积经二十三：世间大依怙，以此乘出离。【具一贰功德，】　　一贰概括事物之称。　　一切经音义：说文云：一贰，普也。普即遍具之义，故贰字宜从十。说文十为数之具，有从七者，俗也。　　大乘义章九：言功德，功为功能，善有资润福利之功，故名为功。此功是其善行家德，名为功德。　　天台仁王经疏上：施物名功，归己曰德。　　胜鬘经宝窟上本：恶尽言功，善满曰德。又德者得也，修功所得，故名功德也。　　法华经化城喻品偈文：愿以此功德，普及于一切，我等与众生，皆共成佛道。【慈眼视众生，】　　佛菩萨以慈悲之心视众生，曰慈眼。【福聚海无量，】　　福德之聚，广大如海，赞叹观音之福德无量之语也。【是故应顶礼。」】　　顶礼，五体投地，以吾顶礼尊者之足也。　　归敬仪下：经律文中，多云头面礼足，或云顶礼佛足者，我所贵者顶也，彼所卑者足也，以我所尊，敬彼所卑者，礼之极也。　　以上七句，乃赞德劝皈，以显利益也。【尔时，持地菩萨，】　　佛欲上忉利天为母说法时，使持地菩萨作窦阶三道，见观佛三昧经六。　　宝云经曰：地有十一义：一广大，二众生依，三无好恶，四受大雨，五生草木，六种子所依，七生众宝，八生众药，九风不动，十师子吼不惊。菩萨持心如此，故以为名。【即从座起，前白佛言：「世尊！若有众生，闻是观世音菩萨品，】　　即指此经而言。【自在之业，普门示现，神通力者，当知是人，功德不少。」】　　释德清曰：观音以无作妙用，应诸众生，故云自在之业；无处不现，故云普门示现；无苦不拔，故云神通之力。　　释通理曰：自在之业，即指如上所说，以十四无畏等，皆菩萨盛德大业，表见于世，故名为业。又以其任运成就，不假思缘，故名自在。如是自在之业，成自神化通融之力，发自圆通普发之门，故云普门示现。神通力者，持诵能感圣应，修习功超余门，故云当知是人，功德不少。【佛说是普门品时，】　　此经即妙法莲华经之观世音菩萨普门品。【众中八万四千众生，】　　众指听妙法莲华经者而言。　　西天之法，显物数之多，常以八万四千为言。　　观无量寿经：无量寿佛有八万四千相，一一相，各有八万四千随形好，一一好，复有八万四千光明，一一光明，遍照十方世界。　　法华经药王品：火灭已后，收拾舍利，作八万四千宝瓶，以起八万四千塔。　　胜鬘经：广大义者，则是无量得一切佛法，摄八万四千法门。　　智度论：般若波罗蜜，能除八万四千病根本。　　止观一：一一尘，有八万四千尘劳门。　　法华经见宝塔品：持八万四千法藏十二部经，为人演说。又妙音菩萨品：与妙音菩萨俱来者，八万四千人。又曰：与八万四千菩萨围绕。又曰：是八万四千菩萨，得现一切色身三昧。　　智度论二：八万四千官属，亦各得道。【皆发无等等】　　维摩经佛国品：无等等佛自在慧。　　维维摩经一：肇曰：佛道超绝，无与等者，唯佛自尊，故言无等等。又曰：诸佛名无等，与诸佛等，故名为无等等。　　贤首心经略疏：独绝无伦，名无等等。　　智度论四十：无等等，诸佛名无等，与诸佛等，故名为无等等。　　净影疏：佛比余生无等，名为无等，佛佛道齐，故复言等。　　法华文句十：无等等者，九法界心，不能等理，佛法界心，能等此理，故无等而等也。　　法华经嘉祥疏十二：佛道无等，唯佛与佛等故，名此道为无等等，所以名佛为无等等。【阿耨多罗三藐三菩提心。】　　维摩经佛国品：肇注曰：阿耨多罗，秦言无上，三藐三菩提，秦言正遍知。道莫之大，无上也。其道真正，无法不知，正遍知也。　　净土论注曰：佛所得法，名为阿耨多罗三藐三菩提。阿为无，耨多罗为无上，三藐为正，三为遍，菩提为道，统而译之，名为无上正遍道，新译无上正等正觉。　　按：言觉知真正平等之一切真理，为无上之智慧也。　　法华玄赞曰：阿云无；耨多罗云上；三云正；藐云等；菩提云觉，即是无上正等正觉。　　智度论曰：唯佛一人智慧，为阿耨多罗三藐三菩提。　　华严经普贤行愿品四十：若令众生生欢喜者，则令一切如来欢喜，何以故？诸佛如来以大悲心而为体，故因于众生而起大悲，因于大悲而生菩提心，因菩提心成等正觉。譬如旷野沙碛之中有大树王，若根得水，枝叶华果悉皆繁茂，生死旷野菩提树王亦复如是，一切众生而为树根，诸佛菩萨而为华果。以大悲水饶益众生，则能成就诸佛菩萨智慧华果，何以故？若诸菩萨以大悲水饶益众生，则能成就阿耨多罗三藐三菩提故。是故菩提属于众生，若无众生，一切菩萨终不能成无上正觉。善男子！汝于此义应如是解，以于众生心平等故，则能成就圆满大悲；以大悲心随众生故，则能成就供养如来。菩萨如是随顺众生，虚空界尽，众生界尽，众生业净，众生烦恼尽，我此随顺无有穷尽。按此段华严经，为阿耨多罗三藐三菩提之确解，学者宜熟读之。
