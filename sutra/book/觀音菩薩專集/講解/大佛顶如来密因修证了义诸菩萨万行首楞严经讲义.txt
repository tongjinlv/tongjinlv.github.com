　　　　大佛顶如来密因修证了义诸菩萨万行首楞严经讲义　　　　福州鼓山涌泉禅寺　圆瑛弘悟　述　　　　受法弟子　明旸日新　敬校【尔时观世音菩萨。即从座起，顶礼佛足，而白佛言：】　　尔时，乃大势至菩萨陈述根大念佛圆通已竟之时。以上诸圣，但皆略说。惟有观世音，殿后广陈者，有三意存焉。一以此方众生耳根最利。如文殊选根偈云：「此方真教体，清净在音闻，欲取三摩提，实以闻中入。」二因闻佛教示悟圆入一科中，已密选耳根，为圆通本根。故引古观世音佛教示从闻思修法门，正是从耳根下手。三以阿难，偏于多闻，不勤定力，故详谈修证次第解结之法，令阿难得以就路还家。下偈文云：「将闻持佛佛，何不自闻闻。」是以从容陈述也。观（去声）世音，是以能观之智。观所观之境。得名。因缘有二：　　一约因中修行自利释。依耳根本觉闻性理体，起始觉观照智用。不出流缘尘，但入流照性。观照能闻世间音声者是谁。此以能闻闻性，为所观境。下结答圆通文云：「我从耳门，圆照三昧，因入流相，得三摩提，故彼佛如来。叹我善得圆通法门，于大会中，授记我为观世音号。」　　二约果上应机利他释。如法华经普门品。佛答无尽意菩萨所问：「观世音菩萨，以何因缘，名观世音？」佛答：「十方无量众生。受诸苦恼，一心称念。观世音菩萨名者，菩萨即时观其音声，皆得解脱。」此所观者，世间众生念菩萨名号音声，而菩萨则寻声救苦，故名观世音。能观之智是一，所观之境有殊。乃继大势至之后，即从本座而起，顶礼佛足，而白佛言：【世尊！忆念我昔无数恒河沙劫，于时有佛出现于世，名观世音。我于彼佛，发菩提心；彼佛教我，从闻思修，入三摩地。】　　忆即记忆，念即思念，乃回忆追念过去无数劫前之事。此是菩萨所得三明中宿命智明。劫以恒河沙称，极言过去时之久远也。于即在义。在彼之时，有一佛出现于世间。佛为一大事因缘故，出现于世。为欲开示众生，本具佛之知见故，出现于世。为欲令众生，悟入佛之知见故，出现于世。彼佛亦名观世音。或因中亦由耳根修证故，或鉴机宜，当从耳根得入故，以是立名。将自行之法，辗转以化他也。　　佛教从闻思修，入三摩地，即开示悟入佛之知见。开示众生，耳根闻性，即是不生不灭之佛性。此佛性即本具佛之知见。令众生从闻思修，闻即闻佛开示，悟明本有佛性，为因地心。依悟而起思修，而得证入本有佛性，是正因；悟明为了因；思修属缘因。缘了有功，正因方显，得入佛之知见。此为彼佛出世之大因缘也。　　我于彼佛，发菩提心，此菩萨自述最初发心，彼佛即观世音佛。梵语菩提，此翻为道。发菩提心，即发大道心。不求人天福报，声闻缘觉；乃至权乘诸位菩萨；惟依最上乘，发菩提心，即上求无上菩提道之心也。　　梵语菩提，又翻为觉。觉有三义：本觉、始觉、究竟觉。本觉即众生本有之佛性。一切众生，本来是佛。迷而不觉，将本觉佛性埋没于五阴烦恼之中。今始觉悟，虽迷不失，依此始觉智，发心勤求究竟觉之佛道，是谓发无上菩提心。菩提心，为心中之王。菩萨修行，此心为先。若不发菩提心，一切万行，无从建立。华严经云：忘失菩提心修诸善法，是名魔业。昔有菩萨，往昔遇佛，已发菩提心。后在世间修行，将前所发菩提心忘失、并不记忆。如是所修世出世善，皆名魔业。　　问：出世善法，何以亦为魔业？　　答：本经五十种阴魔，声闻缘觉亦列其中。即此可知，皆由不发菩提心故。忘失尚尔，况不发乎！　　菩提心，亦即起信论三心：一者直心，正念真如法故。此念之所以为正者，不著二边。起智观照，真如正理，即契菩提心体。二者深心，乐修一切诸善行故。好乐修习世出世间，自利利他诸善行。三者大悲心，欲拔一切众生苦故。以平等大悲心，拔除一切众生，分段变易二生死苦。此二皆发菩提心用，今发此心为求无上菩提也。菩提心，最为贵重。初发即如王子处胎，贵压群臣。诸佛护念，万圣加被。华严百喻，未足以尽其盛德。故我于彼佛，先发此心，以为因地心也。　　彼佛教我，从闻思修者，此明秉受法门。既发大心，须求佛示。彼佛即指观世音佛，教我从闻思修三慧下手。此之三慧，不同常途。常途则以闻经解义为闻慧。其体即耳识，与耳家同时意识所发之胜解。思、修亦即独头意识，将所闻之声教，思惟修习。此皆不离生灭识心，识心为圆通之障碍。本经以舍识、用根为要旨，故三慧不同常途。　　今此闻慧，即从耳根闻性妙理，所起始觉妙智。不闻所闻之声尘，但闻能闻之闻性。思慧，即正智观察，能闻者是谁？不著空有二边，一味反闻闻自性。修慧，即如幻闻熏闻修，念念旋元自归，伏归元真，发本明耀，解六结，越三空，破五阴，超五浊，全凭无分别智，反闻之功。　　入三摩地，此即即慧之定。由闻教信解，而起修证。有修中三摩地，即从根解结工夫；有证中三摩地，即寂灭现前境界。此有入字，乃六结尽解，证入圆通之三摩地。亦即阿难所请，三名中之妙三摩。经题中了义修证也。◎　寅二、次第解结修证【初于闻中，入流亡所，所入既寂，动静二相，了然不生。如是渐增，闻所闻尽。尽闻不住，觉所觉空。空觉极圆，空所空灭。生灭既灭，寂灭现前。】　　此是妙三摩。从根解结之正行，一门深入之次第。前佛令选择圆根，已密示耳门。于解结次第中，但列三空，意含六结。故观世音陈述圆通，具示从浅至深，层次分明。解六结，破五阴，以彰修证了义。上发菩提心是愿，此是依愿所起之行；上秉受法门是教，此即依教所起之修也。　　初于闻中者。即最初乃于耳根闻性之中，下手起修。以耳根为所入之妙门，以闻性为所照之理境。从根中本觉妙理，起如幻始觉妙智。以智照理，闻熏闻修也。此闻中二字，首宜拣别分明，不可错用因心。　　（一）非肉耳，以肉耳浮尘色法，不合决定义门。　　（二）非耳识之中，以耳识随念分别，固非菩提正因。　　（三）非意识之中，以意识生死根本，正是圆通障碍。　　故阿难请求佛定，佛即三番破识，欲令舍而去之；十番显见，欲令取而用之。眼耳虽别，其性则同。今此闻中，即佛所显之见中也。又即如来，广会四科，遍融七大，所显三如来藏性之中也。又即如来所显圆湛不生灭性，朗照万法，不偏空有，中道之中也。若能于此体察分明，依之为本修因，自可圆成果地修证。　　入流亡所者。古观世音佛教示从闻思修，入三摩地。观世音菩萨，依教起修。初从闻中下手，即闻慧。此句至生灭既灭，即思修二慧。寂灭现前，即入三摩地。入流是对出流为言。耳根顺闻出流奔声，即结缚之元；反闻入流照性，即解脱之本。故诸佛异口同音，告阿难言：使汝轮转，生死结根，唯汝六根，更非他物；令汝速证，安乐解脱，寂静妙常，亦汝六根，更非他物。观世音秉教所修之法门，正合本师释迦、十方诸佛之意旨。入流，以观智为能入，耳门为所入。入即旋反闻机，不出流缘声，而入流照性也。又即逆彼无始识妄业流，随顺耳根闻性真流。入流即是思慧，更兼修慧。用观智思惟修（非识心分别思惟）。能闻世间音声者是谁？亦即参究工夫。同前不随分别。世间业果众生，三种相续，而断三缘。但提起一段疑情，蓦直参去。能闻者是谁？绵绵密密，无有间断。声动时参，闻声者是谁？声静时参，闻静者是谁？即同宗门下，参看话头。一切时、一切处，不离一句话头。但彼多用意根，此专用耳根，为稍异耳。同是智光内照。如佛所言，汝但不循动静等尘，脱黏内伏，伏归元真，则智光不外泄。所有声尘，不期亡自亡耳。故曰入流亡所。入流即是合觉，亡所即是背尘。背尘合觉，为本经妙修行路。至简要，至巧妙之修法也。　　亡所，但于六结中，先解声尘之动结（有声为动），只是初步工夫，而得相应。此之亡所，并非声尘销灭，惟定功得力，而得离尘工夫，则声尘不亡而自亡矣。入流，是修证圆通总诀；亡所，是但得初步效验。如永嘉禅师所云：「流非亡所而不入，所非入流而不亡。亡所则入流而亡，入流则亡所而入。」凡修禅功者，贵在入流耳。　　余二十一岁，由闽航海来苏，参常州天宁寺冶开和尚，学习禅功。参如何是我本来面目，一句话头。放下一切思想，提起一段疑情。连参三年，誓见自己本来面目，了明生死大事。至二十四岁冬，在禅七之中，专切参究，乃至饮食不知其味，一切时处，心光皆照一句话头。至第十日下午，二板香止静后，参究得力，身心忽空，内外虚融，定境法乐，非言语所能形容。一动喜心，定境即失。后于别枝香，欲求定境再现，皆不可得。禅七考功时，将是事陈白冶公和尚。则曰：「汝自后有求定境复现否？」答曰：「有。」乃警之曰：「切不可求，若求则魔得其便，汝将为魔眷矣。」复问：「如是境界好否？」公曰：「不作圣证之心，名善境界。若作圣解，即受群邪。此不过用心得力，暂得轻安，从此进修，不著不求，悟证有望。」后阅本经，五十种阴魔所述，知善知识不可不亲近也。至二十八岁，参浙江宁波天童寺寄禅和尚。亦在冬月禅七之中，勇猛精进，生死心切。于第八日晚，定境复现，较胜于前，其乐亦胜。自此深信，宗门中自有奇特事在。后阅楞严经，于向所未通者，无不明了。又信本经为禅门关钥，更复悉心研究。定能发慧，其语亦有征矣。余惜后为丛林供职，重兴道场，办理慈善，主持佛教会务，以致自误禅功，未明本分上事。虽承缁素群推，楞严独步。何异说食不饱，数宝常贫也。　　又入流亡所，实非闻性断灭。但以专切反闻，回光返照，心光内注，所有动尘，一一皆亡，闻性不灭。前佛有云：声于闻中，自有生灭。非为汝闻声生声灭。令汝闻性，为有为无也。然动尘已灭，静尘方现，终日惟闻静尘之境。当知静尘亦是结，亦宜解除。仍旧不舍思修二慧。不缘所闻静尘，参究能闻静尘者是谁？静尘是境，闻性是心，若闻静尘，还是出流。反闻能闻是谁？方是旋闻与声脱也。　　所入既寂，动静二相，了然不生者。上亡所，是解动结。此三句乃解静结，动相不过并言而已。首句所字，即牒上亡所。入字，即仍旧入流。谓所有动尘虽亡，仍是反闻入流。不舍本修，不住静境。此静境即是色阴区宇，如明目人，处大暗室。既寂之寂，非是境静之寂，乃是动静二尘，到此俱寂之境。然所入既寂，则动结与静结俱解，声尘全泯。故曰动静二相，了然不生。此了然不生，即动静二种尘相，了不可得也。此二句，亦即既寂之注脚也。而工夫到此，声尘动静二结俱解，则色阴破矣。　　如是渐增，闻所闻尽者。此解根结。如是，指法之词，指上反闻离尘。思修二慧。尘中二结已解，根结斯现。此根乃聚闻于耳，结滞为根之根。亦复是结，亦当解除。仍照如是本修之法，渐次增进。加功用行，定力转深，所闻动静二尘，既已了然不生，能闻之根，亦随所闻以俱尽。尘既不缘，根无所偶，到此则根结亦解。无有能受所受，则受阴破矣。根尘既销，识无从生，则想阴亦于此破矣。即佛前云，此根初解，先得人空，正齐于此。以尘亡根尽识泯，人无所依故。此中三结，亦即佛示。六结生起次第中所云，劳见发尘。今粗三结已解，则尘不复发，见不复劳矣。　　尽闻不住，觉所觉空者，此解觉结。尽闻二字，是牒上能闻与所闻俱尽，根尘双泯之境。六用不行，惟余一觉。若住此境，但得我空，未得法空，则永堕无为深坑。不住者，仍复加功用行，进观闻性。下句为新证之境。正脉云：尽闻之后，根尘回脱，湛一无边之境现前。故今言觉者，即照此境之智也。所觉者，即此湛一之境也。尽闻若住，则境智恒对，能所仍存，终为胜进之障。即沩山所谓：具足心境也。今言觉所觉空者，谓能觉之智，与所觉之境，二俱空寂，泯然无复对待也。觉是智分，乃属般若。智能契理，如何亦空？当知此破法执。若吝惜此智，不肯放舍，即是一种爱智之法爱，亦复是结，亦当解除。圆觉经云：「幻尘灭故，幻心亦灭。幻心灭故，幻智亦灭。幻智灭故，幻灭亦灭。幻灭灭故，非幻不灭。」彼文全同此之解结工夫。今此觉结，即彼幻智。亦即佛示六结生起次第。知见妄发，发妄不息。今觉结已解，则知见不发，妄不相续矣。　　空觉极圆，空所空灭者。此解空结。空即觉所觉空之空，觉即能觉之与所觉。由有此空，空彼能所二觉，则觉结虽解，空亦是结，亦当解除。以能空所空，二俱宛在，空性未圆，若吝惜空理，不肯放舍，即是爱理之法爱。还要入流照性，加功用行，参究空何所依，究而极之，以求圆满空性。　　空所空灭者，非惟所空之智境灭，即能空之空亦灭。如以木钻木，火出木烧，二俱灭矣。今空结已解，则行阴破矣。亦即前佛言，空性圆明，成法解脱，正齐于此，已得俱空之境。　　生灭既灭，寂灭现前者。此解灭结。生灭二字，总指诸结而言。动灭静生，静灭根生，根灭觉生，觉灭空生，空灭灭生。六结皆生灭法，故灭结亦当解除。此结不解，恒住俱空之境，犹为圆通细障。即同「百尺竿头坐的人，虽然得法未为真。百尺竿头重进步，十方刹土现全身。」惟是此结，最难解除。禅门谓之末后牢关。到此境界，不肯进步。又谓之贴肉布衫难脱。此结一解，则可亲见本来面目矣。同圆觉经，迷智四相之寿者相。一我相，心所证者，以所证涅槃，认为我体。二人相，心所悟者，悟知所证之非。三众生相，心所了者，了前悟证俱非。四寿者相，心所觉者，觉前前非，认己为是。即住此相中，深生法爱。譬如有人，不肯断命。祖师门下，谓之命根不断也。故仍须入流照性，返穷流根，灭相迥脱，至不生灭，方是到家时节。既灭者，即观智还元，一切生灭，悉皆灭已，此去更无可灭，此灭结，即佛前示，六结次第生起之第一结。由汝无始，心性狂乱，六结尽解，五阴全破，狂心已歇，歇即菩提。亦即佛云：解脱法已，俱空不生，妄穷真露，寂灭真理现前。所谓寂灭者，此寂非对动之寂，从无始来，本自不动之寂也；此灭非对生之灭，从无始来，本自无生之灭也。虚心绝待，妙体孤圆，即如来藏，妙真如性；亦即一乘寂灭场地，为真心之全体。前佛云：是名菩萨，从三摩地，得无生忍。上解六结，是从闻思修。此寂灭现前，是入三摩地，得证圆通。古观世音佛所授之法，与释迦如来，解结修证，无二无别。既得寂灭现前，亲证藏性，而入首楞严三昧，当登圆教初住之位。下忽然超越之下，皆称全体所起之大用也。　　正脉云，通前次第解结一科，会于四卷末节。入流，即守于真常。亡所，即弃诸生灭。尽闻即根尘识心应念销落。觉所觉空，与空所空灭，即想为尘，识情为垢，二俱远离。寂灭现前即法眼清明，毫无差爽矣。若会永嘉奢摩他文，入流即息念，亡所即亡尘。亦应仿其文云：流非亡所而不入，所非入流而不亡。亡所则入流而亡，入流则亡所而入。此四句可齐动静不生。又云：亡所而入，则入无能入。入流而亡，则亡无所亡。此四句根尘俱泯，可齐于闻所闻尽。又云：亡无所亡，则尘遗非对。入无能入，则念灭非知。此四句无对无知，可齐于觉所觉空。又云：知灭对遗，一向冥寂。此二句可齐于空所空灭。又云：阒尔无寄，妙性天然。此二句可齐于生灭既灭，寂灭现前。亦似馒合，而无闻矣。但永嘉似乎都摄六根，或专摄意根。此经乃专摄耳根为异耳。又永嘉方谈最初销显，向后更有修治。斯经已谈深证高位，向后惟彰发用。今与合会而观，节文宛似。令知圆顿初后，无有异心。行者不可委为高位，视为不切已也。◎　寅三、详演称体起用分二　卯初、标列二本　二、承演三科　今初【忽然超越，世出世间，十方圆明，获二殊胜：】　　上是菩萨修证圆通，自利之因行。下是菩萨称体起用，利他之妙行。自利之行，言之甚略。利他之行，演之甚详。中有二意：一、从根解结。佛于第二决定义门，已令选择圆根，一门深入，脱黏内伏；并示解结次第，入三摩地，至为明晰，何劳多述。二、详演果用，无作妙力，自在成就，乃为激发回小向大之机，令起羡慕，立志欣修，不得不为广陈也。　　忽然超越者，即从闻思修，最后一刹那，证圆通体，发自在用时也。超越乃解脱无碍之义。寂灭真体，本自圆明。六凡为我执所碍，不能超越世间。三乘为法执所碍，不能超越出世间。菩萨入三摩地，我、法双空，俱空亦复不生，故得超越世出世间，十方圆明。即四卷佛云：我以不灭不生，合如来藏。而如来藏，惟妙觉明，圆照法界，菩萨亦复如是。指掌云：十方所有诸法，无非自性光明，周遍圆满。古德云：尽大地是自己光明，无一法不在光明里者。获二殊胜，此总标大用。即上合下同之二，权小莫及，故称殊胜。【一者上合十方诸佛本妙觉心，与佛如来，同一慈力。】　　此下二节，别明大用。菩萨已证心佛众生三无差别之理。故得上合十方诸佛所证本来妙觉真心。此心佛与菩萨众生，无二无别。即金刚所云：「是法平等，无有高下」者是也。上合即与佛同其体。同一慈力，即与佛同其用。佛运无缘（无所不缘）慈，度有情界。下三十二应，即同其用也。【二者下合十方一切六道众生，与诸众生，同一悲仰。】　　下合众生，亦应有本妙觉心一句。文略例上可知。此亦与众生同其体。生佛虽殊，其体一致。同一悲仰，即与众生同其用。众生与佛，其体虽同，其用则异。悲者悲哀，仰者仰望。众生身罹苦难，哀求拔苦，希望与乐。菩萨同其用，故施无畏力。下十四无畏，即同其用也。◎　卯二、承演三科分三　辰初、三十二应　二、十四无畏　三、四不思议　辰初分三　巳初、标承慈力　二、条陈妙应　三、结名出由　今初【世尊！由我供养观音如来。蒙彼如来，授我如幻闻熏闻修，金刚三昧。与佛如来同慈力故，令我身成三十二应，入诸国土。】　　此为妙应体用洪源。世尊，乃称呼释迦，为六凡有情世间，三乘正觉世间，九法界之所共尊也。又即超九界以独尊之称。观音如来，即菩萨因地本师。由我供养，不出二种：一、供养佛身，侍奉左右，执劳服役。二、供养佛心，依教起修，畅佛本怀。蒙彼如来，即观音如来，传授耳根修证法门。　　如幻闻熏闻修，金刚三昧者。如幻是喻，闻熏闻修是法，金刚三昧亦然。上闻字，指本觉闻性内熏，熏起始觉之智。下闻修，即始觉反闻修习，入流照性之功。此种修法，无修而修，修即无修，喻如幻事，从无而有，有即非有。修成而得三昧，名曰金刚三昧。修即入流照性，照破五阴，解除六结，返穷流根，至不生灭。澈法底源，无动无坏，究竟坚固，喻如金刚坚固不坏。三昧是梵语，此云正定。即首楞严大定。证此定为得圆通，与佛如来同慈力故。既证圆通，与佛同其体，故能与佛如来同其用。下令我身成三十二应，入诸国土。即应机所起之妙用也。此用，即菩萨所得三轮不思议业用。一、身轮不思议。一身能现无量身；应以何身得度，即现何身。温陵曰：三十二应者，现十法界身，圆应群机也。二、口轮不思议。一口能说无量法，应以何法得度，即说何法，说皆契理契机也。三、意轮不思议。一意能鉴无量机，一切众生根性不等，乐欲不同。或乐有为，或乐无为。或乐入世，或乐出世。菩萨鉴机既定，乃为现身说法，善巧方便。轮有运载之义。以此三轮，入诸国土。即十方诸国土，无刹不现身。普载迷伦，同跻觉地也。◎　巳二、条陈妙应分六　午初、应求圣乘　二、应求诸天　三、应求人趣　四、应离八部　五、应人修人　六、应离非人　今初【世尊！若诸菩萨入三摩地，进修无漏，胜解现圆。我现佛身，而为说法，令其解脱。】　　此应菩萨所求。以菩萨志在菩提，故现佛身。其余前三则现圣身。下皆现同类身。　　若诸菩萨。诸是助语词，若作多解亦可。菩萨则该权实诸位，权实虽复不同。而希望成佛则一而已。三摩地，即所修法门之正定。有相似位，分证位差别。无漏胜解亦然，胜解现圆，各随所修法门。无闲道，因行已满，将入解脱道，所起殊胜之解，将现圆满而未满之时。以下诸位，胜解之字虽同，其义有异。即本科亦当作二种解。若相似位菩萨，入相似三摩地，进修中道无漏，则分证胜解现圆。若分证位菩萨，入分证三摩地，进修金刚无漏，则究竟胜解现圆。大士即现佛身，为说顿入佛乘之法。令得分证解脱。或究竟解脱。　　问：「大士证入圆通，但登圆教初住之位，如何能现佛身，而为等觉菩萨说法？」答：「初住能分身百界，八相成道，岂不能为等觉说法。又大士近迹，虽在初住。约其远本，早成正法明如来。是为等觉说法，理无可疑。」【若诸有学，寂静妙明，胜妙现圆。我于彼前，现独觉身，而为说法，令其解脱。】　　此现独觉身。三科皆云有学者，以未证无学位故。独觉者，出无佛世。观物变化，自觉无生，故号独觉。若诸有学，志求独觉者，寂静妙明，即在修道位中，乐独善寂。曰寂静，求自然慧；曰妙明，胜妙现圆者，殊胜妙慧。（即自然慧）。将现圆满之相，如钻木取火，已得暖相。其火将出未出之时，我于彼有学之前，现独觉身，应其所求，令易信从。为说无生之法，令其解脱见思烦恼，而证无学之位。此非天然外道。以多生熏习小教，今出无佛世，览物荣枯，触境悟道也。【若诸有学，断十二缘，缘断胜性，胜妙现圆，我于彼前，现缘觉身，而为说法，令其解脱。】　　此现缘觉身。秉佛十二因缘之教，觉悟无生之理，故称缘觉。十二因缘，有流转、还灭二门：一、流转门。谓迁流不息，轮转生死。二、还灭门。谓复还本性，灭诸生死。　　顺观流转门，乃知生起次第。有十二支，又名十二有支，不出惑、业、苦三，而成三世因果。无明缘行，（行即业行，由无明惑而来，此是过去世，惑业二支因。）行缘识，（即投胎时第八识。）识缘名色，（胎中心色和合。名即是心，以心无形相，但名而已；心即投胎之想爱。色投胎中父精母血。）名色缘六入，（即一身所具六根，而能入尘。）六入缘触，（孩童时，六根触对于六尘。）触缘受，（稍长根尘相对，便知领受。此现在世五支果。）受缘爱，（成人时。对顺境则生爱，逆境则生憎。说爱憎含其中，此是现在世之惑。）爱缘取，取缘有，（此二支，是现在世之业。取是业之初，有是业之成。）有缘生，（即未来世受生。）生缘老死，（即来生由少而老，由老而死。此二支，乃未来世之苦果。）此十二支，连环钩锁，相续不断。从因感果，果上再造因，由因再感果。惑、业、苦三，循环无已，生死不息，故曰流转门。　　逆观还灭门，得悟无生之理。无明灭，则行灭；乃至生灭，则老死灭。今云断十二缘，乃约还灭门说。缘断胜性者，胜性即无生理性，以超世间法故称胜。此性必由缘断而显，故曰缘断胜性。胜妙以悟因缘性空，故称胜妙。正在胜妙将现圆满未满之时，我于彼有学之前，现缘觉身，慰其所求，而为说缘生无性之法，令其解脱分段生死，而证缘觉之果。【若诸有学，得四谛空，修道入灭，胜性现圆。我于彼前，现声闻身而为说法，令其解脱。】　　此现声闻身。若诸有学，在见道位中，以八忍八智十六心，断四谛下惑。见惑已断，曰得四谛空，而入修道位。断三界思惑八十一品，品品皆证一分择灭无为，故曰修道入灭。胜性，即灭谛无生之性。将现圆满之时，如未雨已先得云。我即于有学之前，现声闻身，投其所好，为说灭谛无生之法，令其解脱世间诸漏，超出三界，而入方便有余土涅槃。◎　午二、应求诸天分二　未初、天王　二、天臣　今初【若诸众生，欲心明悟，不犯欲尘，欲身清净。我于彼前，现梵王身而为说法，令其解脱。】　　此现梵王身。若诸众生，指在欲界之众生。欲心明悟者，对淫欲一事，心得明悟，了知欲为招苦之本。欲由爱生，身因欲有。身为众苦所集，无非淫欲之所招致。故持戒修身，不犯欲尘，令此欲身而得清净。清净乃是生梵之因，故我于彼众生之前，现梵王身。为说四无量心及出欲论，教修离欲定，此定若成，可以超出欲界，上生色界。不由胎生，乃是化生。身相庄严清净。令得解脱欲界苦粗障，而得色界净妙离也。【若诸众生，欲为天主，统领诸天。我于彼前，现帝释身而为说法，令其成就。】　　此现帝释身。若诸众生，或为人道，或是初二天天人，愿为忉利天主。梵语忉利，此云三十三，为六欲天第二天，在须弥山顶。东西南北各八天，帝释天主，住善见城，居中一天。合成三十三天。不仅统领忉利诸天，兼统四天王。我则应其所求，故于彼前，现帝释身，即忉利天主。释提桓因，此云能为主。而为说法者，说上品十善，及种种善论，令其成就帝释之果。【若诸众生，欲身自在，游行十方。我于彼前，现自在天身而为说法，令其成就。】　　此现自在天身。若诸众生，指人伦及欲界诸天。欲得此身，逍遥自在，游行十方，而无阻碍。我于彼前，现他化自在天身，（谓此天乐具，他天化作，自在受用，福报超胜，居欲界顶。）而为说上品十善等法，令其成就。自在天福报，或云六天。别有魔王宫，亦自在摄。【若诸众生，欲身自在，飞行虚空。我于彼前，现大自在天身而为说法，令其成就。】　　此现大自在天身。若诸众生，指欲界天人。欲得此身自在，而能飞行虚空。上云游行十方，不过六欲四洲之十方。此云飞行虚空，飞行较游行为胜。此虚空，乃大千世界之虚空。因大千世界，上覆以四禅天。大自在天，即色界顶天。世间福报最胜，得大自在也。我应其所求，即现大自在天身。而为说上下品十善，四禅四无量心，令其成就最胜果报。有谓此天，即摩醯首罗天王，有三目八臂，骑白牛，执白拂，能飞行虚空者。◎　未二、天臣【若诸众生，爱统鬼神，救护国土。我于彼前现天大将军身，而为说法，令其成就。】　　此现天大将军身。若诸众生，指人道及八部。心爱统领鬼神，乃八部鬼神。无福德曰鬼，有福德曰神。正脉云：四王主帅，各有八将，韦驮为上首。金光明经：散脂为大将，统领二十八部，巡游世间。今云爱统鬼神，即欲求天大将军身也。救护国土者，即巡视世间一切国土，除妖降福，赏善罚恶耳。我则应其所求，即于彼前，现天大将军身，而为说五戒十善，及秘密神咒，呼召鬼神之法，令其成就威勇，保护苍生也。【若诸众生，爱统世界，保护众生。我于彼前，现四天王身而为说法，令其成就。】　　此现四天王身。若诸众生，指人类众生，及四天天众。爱统世间，四大部洲，保护各国众生。我则应其所求，即于彼前，现四天王身，为说上品十善，及护国安民之法。令其成就统领世界之愿。四王居须弥山腰，为帝释外臣，故列天臣。东方持国天王，居黄金埵，领乾闼婆、富单那二部。南方增长天王，居琉璃埵，领鸠槃荼、薛荔多二部。西方广目天王，居白银埵，领比舍阇、莫呼落伽二部。北方多闻天王，居水晶埵，领药叉、罗刹二部。【若诸众生爱生天宫，驱使鬼神。我于彼前，现四天王国太子身，而为说法，令其成就。】　　此现天王太子身。若诸众生，指人伦，及四天人民。有志爱生四天王宫，为太子，能驱遣使令一切鬼神。鬼即八部，神即四王。各八大将军之属。或有鬼神作祟，扰乱人间。四王太子，而能制止。设有违制，则遣大力鬼神，或天大将军，而降伏之。辅助天王，保护众生。我则应其所求，即现四天王国太子身，而为说皈依斋戒，十善符咒之法，令得成就其志愿也。　　大吉义经云：护世四王，各有九十一子，姿貌端正，有大势力，即那吒之类。灌顶疏云：唐天宝间，西番五国来寇西安，国军莫能御。元宗诏不空三藏入内，持念护国仁王陀罗尼。方二七遍，忽见神将五百，荷戈殿前。对曰：「北方天王第二子独健，往救西安。」寇进攻，仰见无数天兵天将，布阵空中。寇畏，叹曰：「中国有圣人，未可犯也。」即退兵。随即表奏，帝喜，因敕诸道府州，各建天王殿以祀之。海内大刹，皆有天王，即此由来矣。　　二应求诸天竟。◎　午三、应求人趣分四　未初、王臣人民　二、秉教男女　三、世谛妇女　四、童真男女　今初【若诸众生乐为人王，我于彼前，现人王身而为说法，令其成就。】　　此现人王身。温陵戒环法师曰：「自金轮以至粟散，皆为人王。」释曰：世间人王有五：一、金轮王，即转轮圣王。亦具三十二相，有七宝随身，人中最上，无能胜者。即王位时，有金轮宝从空飞下，而至其前。乘此轮宝，一日能游行东西南北四大部洲，各国莫不服从。以十善化世，得王（去声）一四天下。二、象宝，有白象王。三、马宝，名勇疾风。四、将军宝，又称主兵臣宝，名离垢眼。五、主藏臣宝，财宝随身，同轮王出游，不必带诸财宝。王欲布施时，但有土地，藏臣令掘，取用不尽。六、宝藏瓶，王随身携带，欲要何物，能如轮王之意，一一出生。七、女宝，即轮王第一夫人，名净妙德，能辅王化。各国人民，受王之化，悉修十善，世无恶人，此亦福报所感也。　　二、银轮王。即王位时，有银轮宝，从空飞至。乘之一日能游行东西南三洲，除北洲。王（去声）三天下，各国悉皆服从。　　三、铜轮王。有铜轮宝，能游行东南二洲，各国归其统领。　　四、铁轮王。有铁轮宝，能游行南洲一洲。所有各国，皆归统辖，如阿育王者是也。　　五、粟散王。即各国小王，如散布其粟，遍地皆是。　　若诸众生，指人伦，乐为人王。王者往也，怀仁布德，四方归往。欲为有道之君，治理邦国者也。我于彼前，现人王身，为说五戒十善，以为生贵之因；及说帝王德业，熏成隔生之种，令其成就善因，而获福果。问心：怀窜逆窥，窃神器未，知菩萨亦为现身说法否？答：菩萨志在利生，岂肯助逆。【若诸众生，爱主族姓，世间推让，我于彼前，现长者身而为说法，令其成就。】　　此现长者身。我国年高德重，即可称为长者。西域长者，颇不易称，须具十德。一姓贵，谓刹利尊姓，贵族大家。二位高，谓宰辅丞相，朝中老臣。三大富，谓丰饶财宝，充裕仓廪。四威猛，谓霜威严重，望之可畏。五智深，谓心如日月，慧灿珠玑。六年耆，谓耆年宿德，老当益壮。七行净，谓矩范堪亲，楷模足式。八礼备，谓威仪庠序，接物和光。九上叹，谓上为王者之所称叹。十下归，谓下为人民之所依归。具此十德，方称长者，故列宰官之前。若诸众生，爱主一族同姓，并愿为世间之所推重，到处让居上首者。我于彼前现长者身，为说博施济众，仁民爱物之法，令其成就。【若诸众生，爱谈名言，清净自居，我于彼前，现居士身而为说法，令其成就。】　　此现居士身。若诸众生，爱谈古今名人，嘉言典章，可以垂范作则，以训于世。清净自居者，身处尘劳，心恒清净，不染世欲，以道自居。我于彼前现居士身，为说清心寡欲，洁己修身之法，令其成就。居士，乃以道自居之士，即在俗修行者。有有德有位者，如苏东坡之类；有有德无位者，如王通、邵雍之流，隐沦不仕者。【若诸众生，爱治国土，剖断邦邑，我于彼前，现宰官身而为说法，令其成就。】　　此现宰官身。若诸众生，爱治理国家领土，辅佐政治。温陵谓，三台辅相是也。能为朝廷整纲立纪，能为民间易俗移风，剖断邦邑者。大者为邦（如省），小者为邑（即县）。剖乃剖雪冤屈，断则决断是非。如片言折狱，讼简刑清者也。我于彼前，现宰官身。宰者治也，官者公也。上自三台辅相，下至州牧县长，皆名宰官。菩萨现身为说修齐治平，护国爱民之法，令其成就。【若诸众生，爱诸数术，摄卫自居。我于彼前，现婆罗门身而为说法，令其成就。】　　此现婆罗门身。若诸众生，爱诸数术，摄卫自居者，谓有一类众生，爱好天文地理，阴阳度数，曰数。医卜命相，咒水书符，曰术。调摄身心，节劳静神，曰摄。保卫生命，固精养气，曰卫。如前文所云，求太阴精，用和幻药，可以益寿，可以修世。以此数术，摄卫自居，不求他学也。我于彼前，现婆罗门身。婆罗门，此云净裔，谓此是劫初梵天苗裔，苗裔，即后裔。梵者净也，又云梵志，以彼志在梵天故。菩萨现身，为说世智，调气炼神之法，令其成就数术摄卫之学也。◎　未二、秉教男女【若有男子，好学出家，持诸戒律。我于彼前，现比丘身而为说法，令其成就。】　　此现比丘身。若有男子，好学出家。此是在俗男子，心厌尘劳，好学佛法。是以割爱辞亲，舍俗出家。持诸戒律：初出家所受之沙弥十戒；进受比丘二百五十戒。比丘名含三义，即五不翻中，多含不翻。三义者：一、乞士，谓内乞法以资慧命，外乞食以养身命；二、怖魔，谓受比丘戒，登坛白四羯磨时，地行夜叉赞善，空行夜叉、天行夜叉，亦复赞善。辗转声传六天，魔王闻之生怖，怖惧魔界减少，佛界增多；三、破恶，修持净戒，能破身口七支之恶。我即现比丘身，为说戒定慧学，清白梵行之法，令其成就。【若有女人，好学出家，持诸禁戒。我于彼前，现比丘尼身而为说法，令其成就。】　　此现比丘尼身。若有女人，既厌尘劳之累，复嫌五障之躯。一者、不得作梵天王；二者、不得作帝释；三者、不得作魔王；四者、不得作转轮圣王；五者、不得作佛。好乐学道修行，出离世俗之家。持诸禁戒者，诸字，包括之辞。尼有三百四十八戒，余诸八敬等法，皆为佛所制禁戒。尼此云女，比丘尼，女人出家，受具戒者。我现比丘尼身，合其所慕，而为说法。即离染清净，精修梵行之法，令其具足三学，成就五德也。　　上现出家，秉教二众。【若有男子，乐持五戒。我于彼前现优婆塞身而为说法，令其成就。若有女子，五戒自居。我于彼前，现优婆夷身而为说法，令其成就。】　　此现在家秉教二众。设若有男子，志慕佛教，不能舍俗出家，但好乐（去声）受持五戒。五戒为出家在家，通修之戒。即杀盗淫妄酒：一、不杀害生命，恒存仁爱慈心。二、不偷盗财物，见利自当思义。三、不奸淫男女，（在家之众，惟戒邪淫。夫妻正淫，仍当节欲。）克守世间礼教。四、不虚妄语言，履践信实之道。上四杀盗淫妄，是根本戒，又为性业，本性即是罪业。不特受戒者犯之有罪；不受之人犯之，国法亦皆治罪。五、不饮酒昏迷，而失本有智性。酒本无罪，饮之昏迷失性，醉后糊涂，能为造罪之因，是为遮业。故佛遮止，不许饮酒。经中具说，饮酒有三十六种过失。　　古时夏禹王，有臣名仪狄，制酒佳味，进贡于禹王。禹王饮之，知此酒能误害于人，遂将仪狄贬于苏海。又古有优婆塞，因酒而破五戒。因酒戒不能持，一日有酒无肴，邻舍走来一鸡，遂将盗藏。邻舍觅鸡，问曰见否？妄言不见。少顷杀而烹之，以酒炖鸡。邻妇闻气味生疑，故来探视。遂留同饮同食，醉后调戏成奸，是则因酒，而五戒全破也。　　此之男女，身处尘劳，乐持五戒，欲以五戒自居，（即自守也），以修其身。我于彼前，现优婆塞身。此云近事男，可以亲近承事三宝之男子；现优婆夷身，即近事女。为说五戒，为人道因。五戒全持，则为上等人。若持四戒，未免美中不足。若持三戒，则为中等之人。如持二戒，则为中人以下。但持一戒，亦可不失人身。此人前生持戒太少，虽得人身，极为愚痴苦恼。应当持满分戒，（即五戒全持）。此五戒，即儒教仁义礼智信五常。不杀，仁也。不盗，义也。不邪淫，礼也。不妄语，信也。不饮酒，智也。为说五戒，令其成就清信士女之身。◎　未三、世谛妇女【若有女人，内政立身，以修家国。我于彼前，现女主身，及国夫人，命妇大家（音姑）而为说法，令其成就。】　　此现妇女身。内政立身者，女正位乎内，故曰内政。家门以内之事，女人主之。孝敬翁姑，教育子女，是为内政。贵而能勤，富而能俭，贞静幽娴，以修女德。名曰立身。闺门为万化之源，关系国家之治乱兴衰。旷观自古及今，上自朝廷，下至家庭，无不皆然。女人又为教育之所系，母教更有力于师教，孟母即其证也。　　以修家国者，即内政立身，而身修矣。感化家庭，关系国政。如岳武穆之母教，以成尽忠报国之志。家通大夫以上，国通诸侯以上。女如能内政立身，修身即为齐家治国之本。　　我于彼前，观其志愿，或现女主身，即天子之后。或现国夫人身，即邦君之妻。君称之曰夫人，国人称之曰君夫人，一国主君之妇也。命妇，谓受朝廷诰命之妇。妻因夫荣，丈夫为官，女人受诰封也。大家，家训姑，才德兼备，能为女主之师。如汉扶风（县名）曹世叔之妻，乃同郡班彪之女，和帝常召入宫，令皇后贵人师事之，世称曹大家也。为说三从四德，端庄淑慎之法，令其成就。◎　未四、童真男女【若有众生，不坏男根。我于彼前，现童男身而为说法，令其成就。】　　此现童男身。若有保守天真，不染欲尘之男子，天真未泄，男根不坏，有志终身持守，是谓童真。我于彼前，现童男身，为说守真抱璞，固精保元之法，令其成就童真也。【若有处女，爱乐处身，不求侵暴。我于彼前，现童女身而为说法，令其成就。】　　此现童女身。若有处女，亦名处子，乃未出闺门，未嫁之女子。爱乐（去声好也）处女之身，白圭无玷，不求婚嫁。纵有强施侵暴，迫之令嫁，亦誓所不从。愿终身不字，永为处女之身。我于彼前，即现处女身，为说坚贞美德，清净自居之法，令其成就。　　上自天主至此，乃是大士以如幻三昧之力，应众生希求之心，竿木随身，逢场作戏，同事摄化之妙也。　　三应求人趣竟。◎　午四、应离八部【若有诸天，乐出天伦。我现天身而为说法，令其成就。】　　以上诸科，皆应希求，令得成就出世入世之愿望。以下诸科，皆应厌离，令得成就。出离本位，得生人道。问：「余趣求生人道，是事不疑。天本胜人，何以反求，转入人道？」答：「天道虽乐，乐有终尽。五衰相现，毕竟无常。又则天人著乐，不肯修行。裴相国云：『整心虑，趣菩提，惟人道为能耳。』所以诸佛皆从人中得道。三乘圣人，亦皆人身修证。故诸天乐出天伦，得生人道。既得人身，可成四圣也。我现天身，为说无常、苦、空、无我之法，令得成就也。」【若有诸龙，乐出龙伦。我现龙身而为说法，令其成就。】　　灌顶云：梵语那伽，此云龙。龙有四类：一守天宫殿，二兴云降雨，三开渎决江，四守护伏藏。其类不一，故曰诸龙。过去亦曾修福，所住宫殿，亦为宝成。身能变化，多化人形。惟五时不免蛇形：生时、眠时、淫时、嗔时、死时。长阿含经明龙有三患：一、热沙炙身；二、风坏宫衣；三、金翅鸟瞰。因有多苦，故乐出离。阿含经又云：就因先世多嗔，心曲不端，犯戒斗诤，故堕龙中。由大行布施福力，故七宝为殿。我现龙身，为说布施持戒、正直柔和、仁慈谦让等法，令其成就。【若有药叉，乐度本伦，我于彼前，现药叉身而为说法，令其成就。】　　梵语药叉，此云捷疾，其行捷疾故。亦名勇健，勇猛强健故。或云暴恶，其形暴恶故。有地行、空行、飞行三种。最胜王经云：是等药叉，悉皆爱乐如来正法。深心护持，乐度本伦者。因受佛法熏习之力，知暴恶为堕缘，故乐度脱本伦。我现药叉身，为说持戒、修福、柔和、善顺之法，令其成就人伦；若能兼修慧业，亦可成就圣伦也。【若乾闼婆，乐脱其伦。我于彼前，现乾闼婆身而为说法，令其成就。】　　乾闼婆，此云香阴。在须弥山南，金刚窟住。此神不啖酒肉，惟食诸香，以资五阴。是帝释乐神。帝释须乐，烧沉水香，此神寻香而至。好乐脱离本伦，我于彼前，现乾闼婆身，为说离于放逸，及五戒，中品十善之法，令其成就。【若阿修罗，乐脱其伦。我于彼前，现阿修罗身而为说法，令其成就。】　　阿修罗，此云非天。有天福，无天德故。此指化生阿修罗，是天趣摄。更有胎生，人趣摄。卵生，鬼趣摄。湿生，畜生趣摄。亦云无端正，男丑女美，无端正男故。长阿含经云：南洲金刚山，有修罗官，六千由旬，栏楯行树。每日三时，苦具自至。刀枪剑戟，从空飞入宫中。修罗若不躲避，必受杀伤。故生厌离，乐脱其伦。名义集云：由在因时，虽行五常，怀猜忌心，欲胜他故，作下品十善，感修罗身。我于彼前，现阿修罗身，为说慈忍谦恭，虚心受教，及中品十善之法，令其成就。　　按法华经普门品，此部之后，有迦楼罗，此云金翅鸟。以龙为食，龙求佛救，佛授袈娑，俾缠龙角。乃至缠袈娑一缕者，金翅鸟皆不敢食。鸟亦往佛求救，佛曰：「汝无人食汝，何为求救？」鸟曰：「我无龙食，则必饿死，佛安可不救？」佛曰：「汝遵吾教，不可食龙。我每日受食时，布施汝食。现在侍者施食，偈云：大鹏金翅鸟，旷野鬼神众，罗刹鬼子母，甘露悉充满。」故亦乐脱其伦，大士现同类身，为说仁慈爱物之法，令其成就。此经无此部，谅系抄写之脱漏也。【若紧那罗，乐脱其伦。我于彼前，现紧那罗身而为说法，令其成就。】　　紧那罗，此云疑神。其形似人，头有一角，见者生疑。唐翻歌神，是帝释唱歌之神，貌丑而音美。菩萨处胎经云：须弥山北，十宝山间，有紧那罗，于中治化。由昔布施之力，居七宝殿，寿命极长。天欲奏乐，腋下汗流，便自上天。帝释请佛，诸天弦歌而颂法门者，即是此神。今乐脱其伦者，大士为现同类身，为说歌咏乱心，欲乐无常，及中品十善之法，令其成就。【若摩呼罗伽，乐脱其伦。我于彼前，现摩呼罗伽身而为说法，令其成就。】　　摩呼罗伽，此云大蟒神，亦云地龙，而无神通。乃属腹行，较之天龙，其苦自倍。此类因心中多痴恚，故所感之报，聋騃无知。常含毒伤生，必更堕落。今乐脱本类，求生人道。大士为现同类身，为说修慧修慈，忍辱柔和，及中品十善之法，令其成就。　　四应离八部竟。◎　午五、应人修人【若诸众生，乐人修人，我现人身而为说法，令其成就。】　　若诸众生。众生之名，本是六道通称。此对下句，乐人修人，即是人道。好乐生生世世为人。经云：人身难得。今生既得，好乐修持人道，来生不失人身。故曰乐人修人。六道之中，诸天著乐，余道多苦，故乐得人身。又以人身，方值佛法，诸佛皆于人中成道故。又人道易于修证，出世四圣，皆人道修成。所以八部皆乐脱本伦，转生人道。人者仁也，恻隐之心，人皆有之。恻隐即是仁，孟子曰：「无恻隐之心，非人也。」是则内教外教，皆重人伦。我于彼前，即现人身，为说五戒，中品十善，令其成就。　　五应人修人竟。◎　午六、应离非人【若诸非人，有形无形，有想无想，乐脱其伦，我于彼前，皆现其身而为说法，令其成就。】　　指掌云：上科人伦，统收人王宰官等，不尽之机。此科非人，统收天龙八部等，不尽之类。以彼所不摄者，皆此摄故。长水子璇法云：师有形有色，蕴如休咎精明。等无形无色，蕴如空散销沉。等有想有四，蕴如鬼神精灵。等无想无四，蕴如精神化为土木金石等。有好乐度其本伦，转生人道者。我于彼等之前，一一各随其类而现身，各应其机以说法，令其成就。　　二条陈妙应竟。◎　已三、结名出由【是名妙净三十二应，入国土身。皆以三昧，闻熏闻修，无作妙力，自在成就。】　　上三句指所现之身，下四句出起用之本。是字即应九界机，普门示现身相。上结列总标之名，名为妙净三十二应，入国土身。一时顿现，随类各应，曰妙所现身相。不著于相，曰净。又妙者不可思议，净者无所染著。即大士证圆通已，而得三轮不思议之明证也。先由意轮鉴机既定，应以何身得度，即现何身。应以何法得度，即说何法。身口意三轮，皆不思议曰妙，一一皆无染著曰净。是为妙净三十二应。入国土身，即十方诸国土，无刹不现身。以一身普入一切刹，一切刹中作佛事。如是妙用，乃称圆通体所起，皆由耳门修证三昧之力也。闻熏闻修者，由本觉闻性内熏，熏起始觉妙智，作反闻修习之工夫。时时反闻自性，熏变执习，解六结，破五阴，妄穷真露，生灭既灭，寂灭现前，得成无作妙力，即不假作意，不可思议之力用。一身不分而普现，万机咸应以无违。如一月在天，影临众水，月岂作意而临水耶？千江有水千江月，世间之物尚然，何况大士圆通妙力！自在成就者，即任运而应，有感斯通。千处祈求千处应，苦海常作渡人舟。　　以上所现三十二应之身，与法华普门品互为出没。如天趣，此有四天王国太子。人趣，此有女主及国夫人。彼经则无。八部中，彼有迦楼罗。八部外，彼有执金刚神。此并不列。大士妙应无方，神化莫测，三十二应，亦不过略言而已。实则应化无尽，故两经随意取舍，以成三十二数也。　　初三十二应竟。◎　辰二、十四无畏分三　已初、标承悲仰　二、条陈无畏　三、结名显益　今初【世尊！我复以此，闻熏闻修，金刚三昧，无作妙力。与诸十方三世六道一切众生，同悲仰故。令诸众生，于我身心，获十四种，无畏功德。】　　此标自证圆通妙力。能与众生，同悲仰也。亦由大士返闻证性，下合众生本妙觉心，既同其体，遂运同体大悲心，故能与众生同悲仰。乃称呼世尊，自述我又因此，闻性内熏，熏起始觉之智。智光不外泄，反闻修习，以照能闻之性，是谓回光返照。照彻心源，无动无坏，是名金刚三昧。此二句乃证体。下则起用，用不离体也。　　无作妙力者，称性无作，任运成益，故曰妙力。由此不思议力用，所以得与十方三世，六道一切众生，同其悲哀拔苦，仰望与乐也。故字，即大士与众生同悲仰之故。以为无畏之本。众生悲仰之心，即大士之心。大士悲愍之心，亦即众生之心。凡圣体同，交相感应也。故能令众生，于大士身心获（得也）十四种无畏功德。身即大士妙应身，心即大士妙观心。若众生在苦恼厄难之中，一心称名，感应道交，正在怖畏之中，蒙救得脱，即获无畏。无畏，约众生说。功德，约大士言。由大士圆通妙力，功能德用。故令众生，脱苦无畏。普门品云：众生被困厄，无量苦逼身；观音妙智力，能救世间苦。◎　已二、条陈无畏分四　午初、八难无畏　二、三毒无畏　三、二求无畏　四、持名无畏　今初【一者由我，不自观音，以观观者。令彼十方，苦恼众生，观其音声，即得解脱。】　　此苦恼难无畏。八难中此一为总，余七为别。逼迫外身，曰苦。逼迫内心，曰恼。上三句，出自修之本。下四句，彰利他之用。一者由我，不自观音，以观观者。观为能观之智，智光不外照，即不自观世间之音声。以观能观者是谁？上句是离尘，下句为照性。亦即脱黏内伏，背尘合觉。由此闻熏闻修，金刚三昧，无作妙力，加被众生。故能令十方苦恼众生，但能一心称我名号。我则观其称念音声，寻声救苦，令其即得解脱苦恼，则苦恼无畏矣。　　此即观世音菩萨，果上得名之因缘。法华经普门品，无尽意菩萨问佛：「观世音菩萨，以何因缘，名观世音？」佛告无尽意菩萨：「善男子！若有无量百千万亿众生受诸苦恼，闻是观世音菩萨，一心称名，（即称念菩萨名号）观世音菩萨即时观其音声，皆得解脱。」（观世间称念菩萨名号音声，故名观世音）彼经但约菩萨果上利他而立名，故不说菩萨因中所修自利之行。此经双约两利，由得自利行成，方能利他也。　　或有以观其音声句，作众生受苦恼时，自己观其音声，交师非之当矣。因此经苦恼众生下，略去一心称名等字，致有如是错解。交师加蒙我二字，意即显矣。众生在苦恼难中，能有几人解作观？即使能作观得脱，与总标之文，于我身心获十四种无畏功德，亦不能合，试详察焉。【二者知见旋复，令诸众生，设入大火，火不能烧。】　　此大火难无畏。知见二字，包括六根：见、闻、嗅、尝、觉、知。旋复，即旋妄复真。旋转缘尘之妄知妄见，复归自性之真知真见。大士用耳根，反闻入流工夫，旋闻与声脱。既旋彼妄闻，而与声尘脱离，则根尘不偶。一根既返源，六根成解脱。故诸根一一，皆能旋妄复真。知见旋复，则内见觉之火既息，而外世间之火不能为害。温陵曰：内外四大，常相交感。见觉属火，故见业交，则见猛火。今知见旋复，则无见业，是以火不能烧。令诸众生，入火不烧，此即大士自证之力，加被众生。普门品言：由是菩萨，威神力故。正脉云：证极法界，威神无量，故令一心称名者，即为大悲威光所摄，不堕火难。如入山阴，暑不能侵也。此能令众生，大火不烧，则大火难无畏矣。大火不烧，是事难信，特为引证。应验传云：祝长舒，晋元康中，于洛阳，住草屋，为大火延烧将及。邻舍几家，皆忙搬移物件。他在草屋中，一心称念菩萨圣号。乃为菩萨威神加被，风回火转，至邻舍而灭，人皆奇之。草屋飞一火星，亦当烧灭，何以安然无恙？乃询其故。答曰：「惟念观世音圣号。」里中有一人，不信称名所致，特因风燥之时，夜间掷火烧之。一次不烧，连掷三夜，皆不能烧。方信菩萨神力冥加，乃向直言忏悔。【三者观听旋复，令诸众生，大水所漂，水不能溺。】　　此大水难无畏。观听旋复，此句是妙力。下是大用，谓由反观听闻之性。旋彼妄闻，复归真闻。听闻属水，故闻业交，则见大水。今既旋闻复性，则无闻业，是以水不能溺。令诸众生，大水所漂，水不能溺。亦即大士自证之力，加被众生，故大水难无畏矣。唐岑文本，字景仁，棘阳人，少信佛，尝诵普门品。一日往吴江，舟覆，文本亦溺水中。俄闻有人云：「能诵普门品，水难应免。」如是者三，遂浮水面。须臾，水浪漂送岸边，为人所救，得免于难。【四者断灭妄想，心无杀害。令诸众生，入诸鬼国，鬼不能害。】　　此罗刹难无畏。妄想乃是第六意识。前佛破识非心文云：此非汝心，乃是前尘，虚妄相想，喻之如贼，能杀害众生，法身慧命。如同罗刹能食人，深可怖畏。大士反闻入流，外不缘尘，内不循根。根尘不偶，识心亦灭，故曰断灭妄想。妄想既灭，心无杀害，全超鬼神心行。以此威力，加被众生，故能令众生入诸罗刹鬼国，但能一心称名，鬼不能害，则罗刹难无畏矣。传云：师子国有商贾，一百余人，航海而来，忽遇恶风，（即鬼风），将船飘堕罗刹鬼国，许多罗刹女来欢迎。内有一商人多智，知入罗刹鬼国，乃号召于众曰：「今者，船入鬼国。汝等当一心称念观世音菩萨名号，得免于难。」众即依言称念。忽起大风，将船吹出，速达我国。足证圣言之不虚也！【五者熏闻成闻，六根销复同于声听。能令众生，临当被害，刀段段坏。使其兵戈，犹如割水，亦如吹光，性无摇动。】　　此刀兵难无畏。熏闻成闻者，大士反闻照性。本觉内熏，熏彼妄闻，而成真闻。耳根如是，销妄复真，六根悉皆销复。后偈云：一根既返源，六根成解脱。同于声尘听闻之性，一一复归元真。尘亡根尽，根尘既销，云何觉明，不成圆妙？大士以此自证，金刚三味不动不坏之本，加被众生。能令众生，临当被害，刀段段坏。即大士金刚三昧之力，加彼被害众生，身同金刚，故其刀触身，刀即段段坏。纵然其刀不坏，其身亦无所损。使其兵戈，犹如以刀割水，水无断痕。如风吹光，（日光也）光不息灭。以能触之刀，色尘即藏性。所触之身，身根亦藏性。藏性合藏性，即同以空合空。性无摇动，则刀兵难无畏矣。　　齐书孙敬德，防守北陲，造观音像，每日礼事。后为贼横引，判处死刑。有一梵僧，教诵观音经千遍（即普门品）。后临刑刀成三段，其首无伤。丞相为奏免。又如六祖，刺客三挥利刃，犹如斩影。刃从头过，头无所伤。此乃六祖自证之力耳。【六者闻熏精明，明遍法界，则诸幽暗，性不能全。能令众生，药叉罗刹，鸠槃荼鬼，及毗舍遮，富单那等，虽近其旁，目不能视。】　　此诸鬼难无畏。闻熏精明，明遍法界者，反闻熏修，伏归本元真精之性。发本明耀，耀性发明，遍周法界，则诸幽隐暗昧为性之鬼神，皆不能以自全矣。此明能破暗故。大士以此威光，加被众生，能令众生，仗承威光，诸鬼虽近其旁，目不能视，以彼背明向暗，反不堪于光耀。如枭鸟昼盲夜视，罗刹向日不见。视尚不能视，何能加害耶？　　夜叉，此云轻捷。有地行、空行、天行三种，是男鬼。罗刹，此云可畏，是女鬼。此二皆食人之鬼，人尸若臭，咒养令鲜食之，乃北方多闻天王管辖。鸠槃荼，此云瓮形，是魇魅鬼，能魇魅于人者，乃南方增长天王管辖。毗含遮，此云啖精气鬼，能啖人及五谷精气，乃东方持国天王管辖。富单那，此云主热病鬼，乃西方广目天王管辖。等者，以该其余诸鬼，皆以阴隐为性，故虽近其旁，目不能视，如土地不见洞山者。既不能视，则诸鬼难无畏矣！【七者音性圆销，观听返入，离诸尘妄。能令众生，禁系枷锁，所不能者。】　　此枷锁难无畏。音性圆销者，音声动静二性，悉皆销灭。即动静二相，了然不生，故曰圆销。观听返入者，即观照能听闻之性，逆流而入，故曰返入。如是，则入一无妄，不但声尘销灭，则色等诸尘，亦随声尘以俱灭。故曰离诸尘妄。尘既不缘，根无所偶。见等诸根，亦随闻以旋复，根尘双泯。以此妙力，加被众生，故能令被难人民，而能称名，即成感应。禁系枷锁，所不能著其身。因妄尘既离，妄身亦空，故禁闭囹圄，系缚身体。在颈曰枷，练脚曰锁，此皆治罪人之刑法。或误入宪网，或屈遭陷害。若能一心称念圣号，皆得解脱，则枷难无畏矣。　　晋窦传河内人，永和七年，为高昌步卒，吕护所俘。同伴七人，共系狱中，不久将杀。僧道山，时在护营中，与传相识，乃往视之。传曰：「命在旦夕，能相救乎？」山曰：「尔至心念观世音菩萨，必有感应。」传遂至心默念，三昼夜，械锁忽然自解。（械锁，即脚栲之锁自开。）传念同伴桎梏，何忍遽舍，复求菩萨神力普济。乃劝同伴，同心称念圣号，诸人刑具亦解。遂同遁回乡里。自是笃信奉法，一乡之人，莫不敬事观音也！【八者灭音圆闻，遍生慈力。能令众生，经过险路，贼不能劫。】　　此劫贼难无畏。灭音圆闻者，即大士反闻入流时，灭音而解脱声尘，圆闻而证极根性。尘灭则外无敌对，根圆则咸归一心。故能遍生慈力，乃至碜心毒人，亦不能起恶，悉化为慈悲眷属矣。法华云：「念彼观音力，咸即起慈心」是也。大士以此慈力，加被众生。能令众生，经过危险之路途，（或旷野山隘之间，或盗贼冲出之处，皆险路也。）但能称念圣号，贼不能劫，则劫贼难无畏矣。　　昔尼宗本，高平金乡人，幼有清信，日诵普门品，乡党称之。后出家为尼，被虏所拘，急诵普门品，旋即得释。归路出冀州，复遇贼所逐，攀上枯树，诚念观音圣号，贼寻索不见，得免贼难。　　初八难无畏竟◎　午二、三毒无畏【九者熏闻离尘，色所不劫。能令一切多淫众生，远离贪欲。】　　贪嗔痴名为三毒，以能毒害法身慧命，故名三毒，甚可怖畏。又贪嗔痴是三途因，多贪众生堕地狱，多嗔众生堕饿鬼，（嗔心属火，饿鬼则受饥火烧然之报。）多痴堕畜生，亦可怖畏。今言三毒无畏者，非纵恶无所畏。乃由持名离毒，大威神力，得无畏也。　　此离贪毒无畏，诸贪之中，贪欲为首。惟此淫欲一事，人最易犯，见色动心，必落爱欲深坑，且最难断，为害最大。若要离欲，法华普门品云：「常念恭敬观世音菩萨，便得离欲。」由仗菩萨威神之力，及自己持名念力，以念力对治淫心，仗威神销除业障也。　　熏闻离尘者，此乃反闻照性之功。熏彼出流之妄闻，而成入流之真闻。入流则必亡所，声尘之结既解，诸尘之结齐解。而色尘岂能劫于家宝乎？能令一切多淫众生，淫而言多者，乃是夙习深重，数数（入声）现起淫念，发为淫行。轻则损身失德，重则倾家丧命。其尤甚者，淫欲属火，菩萨见欲，如避火坑。　　宝莲香比丘尼，持菩萨戒，私行淫欲，妄言行淫非杀非偷，无有业报。发是语已先于女根，生大猛火。后于节节，猛火烧然，坠无间狱。多淫众生，能常念菩萨圣号，由菩萨威力加被，即能远离贪欲，则离贪毒，自可无畏矣！【十者纯音无尘，根境圆融，无对所对。能令一切忿恨众生，离诸嗔恚。】　　此离嗔毒无畏。纯音无尘者，纯一闻音妙性，别无所对声尘。此句即动静二相，了然不生，既无所对之境，亦无能对之根。根境双泯，惟一圆融，清净宝觉，内外一如。无能对之与所对，以嗔恚生于对待违拒。大士自证境界，圆融一体，无对无碍。以此加被众生，能令一切有忿怒嗔恨之众生，但能常念恭敬观世音，以念力而伏嗔机，仗慈风扫除恚热，便得离诸嗔恚，则离嗔毒，自可无畏矣！【十一者销尘旋明法界身心，犹如琉璃，朗彻无碍。能令一切，昏钝性障，诸阿颠迦，永离痴暗。】　　痴，由妄尘所蔽，无明所障。销尘旋明者，销除所缘之妄尘，旋复自性之本明。此即前文所云：脱黏内伏，伏归元真，发本明耀。所以外之法界，内之身心，犹如琉璃宝，洞然朗照，内外明彻，无所障碍。大士以此自证智力，加被众生。能令一切昏钝性障，诸阿颠迦，永离痴暗。昏钝性，即是愚痴。愚痴以昏迷暗钝为性，能障智慧，故曰昏钝性障。阿颠迦，此云无善心。皆由痴习偏重，迷正知见，邪见炽盛，拨无因果。若能常念恭敬观世音，以正念而袪邪，执仗智日以破昏蒙，便得永离痴暗，则离痴毒，自可无畏矣！　　二、三毒无畏竟。◎　午三、二求无畏【十二者融形复闻，不动道场。涉入世间，不坏世界，能遍十方，供养微尘诸佛如来，各各佛边，为法王子。能令法界无子众生，欲求男者，诞生福德智慧之男。】　　此应求男无畏。世人无有男子，其畏有三：一、年老无人服事。二、后事无可嘱咐。三、宗嗣必至断绝。故必求生男。普门品云：「设欲求男，礼拜供养观世音菩萨，便生福德智慧之男。」彼经但说求男之法，未说菩萨加被之力。此经但说加被，未说求男之法。两经会合解释，其义则全。　　融形复闻，不动道场。此二句，指修行证理，销融四大之幻形，（即如是渐增，闻所闻尽。）旋复一真之闻性，（即生灭既灭，寂灭现前。）证入不动摇不生灭之理体。亦即佛所云：皆护一乘寂灭场地也。涉入世间，不坏世界七句。乃称体所起之大用。菩萨身能善入微尘佛刹，以一身而现无量身。涉入三世间，（器世间，有情世间，及正觉世间。）随类现身，不坏世间之相，依理成事，从真涉俗，即方便智，方便属权，权能干事，有生男义。能遍十方，供养微尘诸佛如来，各各佛边，为法王子。供养有二。一、身供养。执侍巾瓶，效劳服役，此求福足。二、心供养。常随佛学，代转法轮，心能善顺佛心，令佛畅慰本怀。各各佛边，为法王真子，此求慧足。以此余福余慧，加被众生。能令法界，无子众生，礼拜供养观世音菩萨，便生福德智慧之男。有福德则富而且贵，有智慧则廉而能明。若有福无慧，则识庸见浅。若有慧无福，则家贫力薄。凡有求者，菩萨令生福慧双美之男，则求男无畏矣！　　余亦父母向观世音菩萨所求而生。余籍福建古田县吴氏，父为木商，年三十五岁，生二女而无男子。余父同母，即向观音大士求男。家供奉大士像，余母每日礼拜，后有孕，礼拜益力。一夜梦见大士，抱一孩儿，授余母曰：「此孩与汝作子。」余母接之喜而醒，乃告余父，及余祖母。即日设供，供养大士，虔诚礼拜。越三日生余，加意抚育。不幸五岁，父母双亡，由祖母及叔父教养。至七岁入私塾，师及乡党，目余为神童。至十岁好武力，与同里儿童角力，将他打伤。其童哭而归告其母，其母与余祖母交涉。祖母对其再三道歉，乃骂余曰：「那里晓得，观音大士送汝这一个顽皮儿，到我家里来。」当时闻之，不知其意。待祖母喜时，向询其事，乃将父母求男相告。祖母曰：「我以为大士送来必是好子，那知汝乃顽皮儿。」余即思念：倘若不立志学好，菩萨都要受累！乃跪向祖母言：「望勿忧虑，必定学好。」从此即专心求学，十四岁入考，至十五六，常思入山修行，当时亦不知为僧。十七岁祖母逝世，十八岁欲出家为僧，为叔父所觉，不许。至十九，方入佛门。二十岁，受具足戒，即出外参学。廿四岁，听通智老法师讲楞严经，即发愿为法师，以利生为事业。弘法作家务，弘扬楞严大法，令得久住世间。前曾创办圆明楞严专宗学院，亦本此志愿也。【十三者六根圆通，明照无二，含十方界，立大圆镜。空如来藏，承顺十方，微尘如来，秘密法门，受领无失。能令法界无子众生，欲求女者，诞生端正，福德柔顺，众人爱敬，有相之女。】　　此应求女无畏。指掌云：男承内嗣，女结外亲，有男无女，亦非全美，故半子亦有求者。法华普门品，约女人欲求生女，以是同类为亲，故欲求之。求之之法，亦不外礼拜供养而已。六根圆通，圆者圆融。六根互相为用，随举一根，皆具见闻嗅尝觉知。通者通达，六根根隔无碍。圆通二字，贯下诸句，由通达故，明照无二。六根灵明照用，无二无别，所以立大圆镜，能承顺十方，微尘如来，一切秘密法门。由圆融故，含十方界，而能含裹十方，诸佛世界。所以立空如来藏，能领受诸佛法门，大小权实，完全无失。正脉云：承顺即坤仪柔德，受领即闺门能事，故能应求女也。　　能令法界无子众生，欲求女者，大士以此自在妙力，加被众生。能令法界无有女子之众生，欲求生女者，果能礼拜供养观世音菩萨，便得诞生端正福德柔顺之女。外则品貌端正，窈窕庄重，则有福。内则性情柔顺，贞静幽娴，则有德。有福众人见之生爱，有德众人见之生敬。有相，即福相与德相也。若但端正，而不柔顺，则可爱而不可敬。若但柔顺，而不端正，则可敬而不可爱。福德二字，福字连上，德字连下，福德兼备，故得众人爱敬，则求女无畏矣！　　三、二求无畏竟。◎　午四、持名无畏【十四者，此三千大千世界，百亿日月。现在世间，诸法王子，有六十二恒河沙数。修法垂范，教化众生，随顺众生，方便智慧，各各不同。】　　此明持名无畏。以但持观世音菩萨名，不持诸菩萨名，恐一名不及多名，而生怖畏也。此三千大千世界，指娑婆世界，共有百亿须弥山，百亿日月，百亿四天下。现住世间，即现住三界六道，随类化身，乘愿利生。诸法王子有，六十二恒。河沙数之，多此为圣。人现量所知所，见修法垂范下。显诸法王子，行化不一。有修实行，自利之法。亦可垂范众生，以为众生模范。教化众生者，有修权行利他之法，随顺众生根性。示现四摄，（布施、爱语、利行、同事）用方便权智者，各各则有不同。【由我所得，圆通本根，发妙耳门。然后身心，微妙含容，周偏法界。能令众生，持我名号，与彼共持，六十二恒河沙，诸法王子。二人福德，正等无异。】　　此明一名能敌多名。其故何也？由我所得。耳根圆通，即是圆通本根。本根有二义：一为娑婆本利之根，欲取三摩提，实以闻中入。二为诸圆通中之本根，此是微尘佛，一路涅槃门。上但标名，下出体相，谓此圆通本根，发自妙耳门之中。耳门所以称妙者，即古观世音佛，所授从闻思修之法，依根中闻性，不生不灭之妙理。起反闻照性之妙智，照破五阴，解除六结。生灭既灭，寂灭现前，证圆通体，发自在用，然后身心，微妙含容，周遍法界者。然后称体起用，应化无方，身之微妙也。鉴机不谬，心之微妙也。含容指妙心，谓心含十方，无量世界众生。周遍指妙身，谓身遍圣凡染净十界。故能令众生，持我观世音一名，与彼共持，六十二恒河沙数，诸法王子名号。二人福德，正等无有别异也。【世尊！我一名号，与彼众多名号无异。由我修习，得真圆通。】　　指掌云：一名多名，单持共持，以二人之行迹论之，有类霄壤。以二人之福德论之，不异丝毫。其故何也？大士曰：单持我一名号，与彼共持众多名号，福德无异。则持名无畏矣。此实由我修习耳门三昧，乃得真实圆通故也。以具足圆通常三真实，故能超二十四圣而独妙，当敌诸法王子，以勿疑矣。观后二句，菩萨密意，已将诸圣圆通，选己为独最也。后佛敕文殊更选者，为不了佛与观音密意者，添此葛藤也。　　二条陈无畏竟。◎　已三、结名显益【是名十四施无畏力，福备众生。】　　此结名。前总标文云：令诸众生，于我身心，获十四种无畏功德。是即指上十四种，乃名十四施无畏力。菩萨以身心为能施，无畏力为所施，十四种众生是受施者。菩萨三轮体空，不住于相，无能施之身心，无所施之无畏力，无受施之众生，无住相布施，其福德不可思量。故能周遍，普及十方众生，令得离苦受益也。　　以上十四种众生，机遍十方。八难众生，身罹苦难，畏其性命不保，但能持圣号，即蒙大士以无畏力，福德周备，而全性命。三毒众生，惑业深重，畏其将来堕落，但能持圣号，即蒙大士以无畏力，福德周备令得离毒。二求众生，无有后嗣，畏其老死无靠，但能持圣号，即蒙大士以无畏力，福广周备令生男女。持名众生，持念一名，畏其福德缺少，但能得一心，即蒙大士以无畏力，福德周备，令等无异。故十方世界众生，皆称观世音为施无畏菩萨也。　　辰二，十四无畏竟。◎　辰三、四不思议分五　已初、标承圆通自在力　二、同体形咒不思议　三、异体形咒不思议　四、破贪感求不思议　五、供养佛生不思议　今初【世尊！我又获是圆通，修证无上道故。又能善获四不思议，无作妙德。】　　此重标自证圆通体用。上三句证体，下三句起用。前上合下同，带果行因，历位进修，皆标从三昧。此重标，我又得是，真实圆通。获者得也，修证无上道故。当是功行渐深，修证将满，得成无上之佛道故。温陵多约等觉释之。又能善获下，称体起用。而言善获者，即不假作意，任运自在，至妙至神。不可思惟，不可拟议，言思所不能及，口欲谈而辞丧，心欲缘而虑亡也。四种皆是无作无为，不可思议之德用，妙即不可思议之谓也。◎　已二、同体形咒不思议【一者，由我初获，妙妙闻心。心精遗闻，见闻觉知，不能分隔，成一圆融，清净宝觉。故我能现，众多妙容，能说无边，秘密神咒。】　　此叙得体现用之来由。一者，四种居首，即第一不思议。推其原由，即由我蒙彼观世音如来，教我从闻思修，入三摩地。初于闻中，入流照性，从本觉妙理，起始觉妙智。以妙智照妙理，理智双妙，故曰妙妙闻心。又六根之性为妙性，耳根超诸根而独妙，是谓妙中之妙。初得此心，为本修因地，故曰，初获妙妙闻心。心精遗闻，遗者脱也，即闻所闻尽。惟一心精根尘双脱也。见闻觉知即六精，举四摄六故。不能分隔者，见等，不为六根分离隔碍。以尘亡根尽，反流全一，六用不行，即属此根初解。先得人空，成一圆融清净宝觉者，即不住化城。渐次增进，而得法空，俱空，直透末后牢关。生灭既灭，寂灭现前，伏归本元真体，成一圆融无碍，清净本然，宝觉真心。六根互用曰圆融，诸尘不染曰清净。证入三如来藏心，本觉理体，犹如摩尼宝珠，故曰宝觉。宝觉真心，由来清净，本无一法可得，即空如来藏。如摩尼珠之体，清净无染，真心随缘，而成十界诸法。如摩尼珠，随方现色，真心虽随缘，而本体不变。如摩尼珠，虽现众色，珠体不变。故我能现众多妙容下，大用现前。一身能现多容，即现首、现臂、现目，能说无边秘密神咒，咒而称秘密者，乃诸圣密言。下位不知，上位密咒，持之得益，具有神妙力用，故又称神咒也。【其中或现，一首三首，五首七首，九首十一首。如是乃至，一百八首、千首、万首、八万四千，烁迦罗首。】　　此明现首。其中即众多妙容之中，首为五根都聚之处。一身，以首为尊，以首为贵，菩萨故先现之。首以一数为本数，递加至八万四千，以应法门之数，对治尘劳烦恼。六祖曰：「我此法门，从一般若，生八万四千智慧。」何以故？为世有八万四千尘劳烦恼。若无尘劳，智慧常现，何用转染成净？烁迦罗，此云坚固不坏也。或问：「菩萨现八万四千首，是事奚足信？」答：「此是菩萨，不思议境界。讵可以凡情测度哉！」普贤菩萨，于一毛孔，不可说佛刹次第入，则现首更无足疑。即如人之一身，有八万四千毛孔，无足异也。【二臂四臂，六臂八臂，十臂十二臂，十四十六，十八二十，至二十四。如是乃至，一百八臂，千臂万臂，八万四千，母多罗臂。】　　此明现臂。臂即手臂，一身二臂为本数，递增至八万四千，以表法门如前说。母多罗，此云印。谓臂各有手，手各结印故。【二目三目，四目九目。如是乃至，一百八目，千目万目，八万四千，清净宝目。】　　此明现目。人但二目，摩醯首罗天王，则有三目。故以双数单数，互增至八万四千。清净宝目，即法眼圆明清净，无碍无染，如佛绀目澄清是也。【或慈或威，或定或慧，救护众生，得大自在。】　　此之慈威定慧。对上首臂目言，或是不定之意。或现慈容可亲，或现威容可畏。或垂臂提携则慈，或擎拳勇健则威。或慈眼眷顾为慈，或怒目狰狞为威。或结印安静则定，或摩顶授记则慧。慈是爱念相，威是雄勇相，定是寂静相，慧是开朗相。所现诸相，皆为救护众生。救是救拔，令其离苦。护是护念，令其得乐。又慈以护其善根，威以救其恶性，定以护其散乱，慧以救其昏迷。得大自在，即由不思议妙德，不劳作意，任运示现，自在成就，无往而不适其宜也。形既如是，咒可例知，亦必救护自在矣。◎　已三、异体形咒不思议【二者，由我闻思，脱出六尘，如声度垣，不能为碍。故我妙能，现一一形，诵一一咒。其形其咒，能以无畏，施诸众生。是故十方，微尘国土，皆名我为施无畏者。】　　上科同体形咒。一身能现众多妙容，能说无边神咒。此科异体形咒，鉴机不一，现形亦多。应现何形，一一现之。各为说咒，故不同上科，亦不同三十二应。各随所求，各应同类。此不拘类求，此能施无畏，亦不同十四无畏。彼但冥加，此则显应。　　前四句明证体，中明起用，是故下述得名。二者，由我闻思脱出六尘。即从闻思修，入三摩地，诸根圆拔，六尘迥脱，所以尘不能碍。此二句是法，下二句是喻。如音声，能度垣墙之外。虽有垣墙，不能为碍。因是证体，故我能现妙用，任运随缘。能现一一身形，能诵一一神咒。诵者，即诵古佛所说之咒。如过去千光王静住佛，所说广大圆满，无碍大悲心，大陀罗尼等。所现之形，所说之咒，皆能以无畏力，布施于众生。是由实德咸孚，令闻广誉，十方世界，微尘国土众生，皆名我为能施无畏者。◎　已四、破贪感求不思议【三者，由我修习，本妙圆通，清净本根。所游世界，皆令众生，舍身珍宝，求我哀愍。】　　前三句，为能感。后四句，为所感。由我修习，本妙圆通者，圆通乃众生，人人本具，迷而不发。虽处迷位，依然不失，故曰本妙圆通。清净本根，是指耳根。根性，即是如来藏性。清净本然，为此方对机之根，是为本根。上句，在迷本具。此句修证离染，故得清净。由证清净之体，一切无有染著。故令众生，能舍悭吝执著之心。而我所游化世界，皆能令众生破除悭贪，发心喜舍，舍自身所有珍珠宝物。求我哀愍，受之而为施作佛事也。　　正脉云：众生悭（不舍也）心最难破，舍心最难发，求心不可强致。今所过之处，即感众生，破悭施舍哀求，是诚不可思议，威神所使然也。孰知其洪源，但由修习耳根，清净无著，故能类感如此。此事法华普门品可证：「无尽意菩萨闻佛所说，观世音菩萨游化诸国，利益娑婆，即白佛言：『世尊！我今当供养观世音菩萨。』即解颈众宝珠璎珞，价值百千两金，而以与之。作是言：『仁者受此法施，珍宝璎珞。』（璎珞虽然贵重，本是财施。而曰法施者，一解供之时，了达三轮体空。二不为己施，乃为众施，求作佛事，饶益众生，故成法施。）时观世音菩萨，不肯受之。无尽意复白观世音菩萨言：『仁者！愍我等故，受此璎珞。』（观世音不受有二意：一不供佛，而供我，佛不命受，故不敢受。二现从颈解，受之非义，故不宜受。无尽意重请，亦有二意：一表诚恳，望佛转致，令其必受。二为众而施，为众而受，乃无伤于义。）尔时，佛告观世音菩萨：『当愍此无尽意菩萨，及四众八部，受此璎珞。』即时观世音菩萨愍诸四众八部，受其璎珞，分作二分，一分奉释迦牟尼佛，一分奉多宝佛塔。」（既为众而受，亦为众而供，奉供二尊，佛为无上福田。以此转供，回施一切众生，令植佛因。旁引法华，以见菩萨言之有征也。）◎　已五、供养佛生不思议【四者，我得佛心，证于究竟，能以珍宝，种种供养，十方如来，旁及法界，六道众生。】　　前二句，述所证体，下明所起用。我得佛心者，即得诸佛如来秘密之因地心。依此因心，而起了义修证。从妙耳门，反闻照性，证得一切事究竟坚固。首楞严定，即证入如来藏，则世出世法，一一无不含藏其中。故能具足珍宝，供养佛生，以见佛生不二，等与供养也。证于究竟，莫作妙觉极果解。以菩萨示居等觉因位故也。【求妻得妻，求子得子，求三昧得三昧，求长寿得长寿。如是乃至，求大涅槃得大涅槃。】　　上则佛生等供，此则财法二施。求妻得妻，求子得子，此对人道，以外财布施。国城妻子，皆外财也。求长寿，得长寿，此对人道天仙，以内财布施。寿命色力，皆内财也。此应在三昧前。人间，有求长年益寿；仙道有求坚固形骸，寿千万岁；天道，亦有长寿天；有求皆得，上皆以财布施。　　求三昧得三昧，此对上二界诸天及三乘圣众。或求四禅四空，有漏禅定。或求声闻缘觉，三贤十圣。无漏三昧，皆能令得三昧。或求无余大涅槃，究竟断德。即令得大涅槃，此皆以法布施。盖由大士证得藏心，一真法界。平等真如，故能生佛等供。财法二施，其无作妙力，岂可得而思议哉！　　二承演三科竟。并上科寅三详演称体起用竟。◎　寅四、结答所证圆通【佛问圆通，我从耳门，圆照三昧，缘心自在。因入流相，得三摩地成就菩提，斯为第一。】　　佛前问我等：悟十八界，谁为圆通？从何方便，入三摩地？我观世音，乃从妙耳门，依本根圆湛不生灭性，起智观照，是谓圆照。即反闻照性，照到一心本源，即得三昧，是首楞严王三昧。此圆照三昧四字，上二修因，下二证果。缘心自在句，即果后修因，又曰带果行因。包括上三科。缘字，即三十二应，十四无畏，四不思议，随缘应化。所起妙用，心得自在。上结答佛问，悟十八界谁为圆通，我悟妙耳门，即是圆通根。　　因入流相，得三摩地者，此结答佛问，从何方便，入三摩地？我因入流相，得三摩地。因入流相四字，即从闻思修，解六结，破五阴，所有行相。因者依也，依耳根，最优胜，最圆满之根。又因者由也，由耳根闻性，起始觉智。入流者，逆生死流，入涅槃流。由浅入深，入到生灭既灭，寂灭现前。得三摩地，即如幻闻薰闻修，金刚三昧，名得耳根圆通。　　此上所答五句，该摄一经总题。亦即该摄全经要义。我从妙耳门，圆湛不生灭性，为因地心，即如来密因。照字，是起智观照，做入流照性，背尘合觉之工夫，即修证了义。缘心自在，随缘普应，或冥应，或显应，心得自在，任运利生，即诸菩萨万行。得三摩地，即得首楞严大定。　　成就菩提者，此成无上极果之菩提，圆得三菩提也。证真性菩提之妙理，满实智菩提之妙智，起方便菩提之妙用，故曰成就菩提。上我从耳门圆照，即得元明觉，无生灭性，为因地心。此句，即然后圆成果地修证。　　斯为第一者，斯者此也。此耳根圆通，最为第一。即结答法门殊胜。此耳根一门，即佛首告阿难，有三摩提名大佛顶。首楞严王，具足万行，十方如来，一门超出妙庄严路之一门。亦即阿难，请入华屋之门。亦即十方薄伽梵，一路涅槃门。故为第一。　　又此成就菩提，斯为第一者，即观世音代佛明答，阿难所问。十方如来，得成菩提，妙奢摩他，三摩禅那，最初方便。谓我从耳门，悟圆湛不生灭性，大开圆解，即妙奢摩他。起智观照，依耳根，为本修因，反闻照性，而起圆修，即妙三摩。随缘应化，心得自在，安住圆定，万行繁兴，即妙禅那。具足三定，圆成首楞严大定，成就无上菩提，惟此耳根第一。悟根性为因地心，是最初方便。从根修证，是初方便。（为入初发心住之方便聚）获二胜，发三用，随缘利生，是方便。阿难能问耳根圆通，悟彻得成菩提之法，改偏闻之辙，向耳根门头，旋妄复真，即是具足三慧，速证圆通。何待佛敕文殊再选也？【世尊！彼佛如来，叹我善得，圆通法门，于大会中，授记我为观世音号。】　　此结自利胜。彼佛如来，即古观世音如来，教我从闻思修，入三摩地。我即秉教修习，而得圆通。叹我善得，圆通法门，即赞叹于我。善得者，费力少，而收效速。得循圆根，与不圆根，日劫相倍也。于大会中，授记我为观世音号，此即依修证自利行，而授因位之名。应在证圆通时授之，由其师资道合，故授同名之记。【由我观听，十方圆明，故观音名，遍十方界。】　　上约人得名，此约法得名。法即修证之法，由我观照耳根，听闻之性，圆照法界，惟妙觉明，十方众生，念我名号，无不圆明了知。不因心念，不假作意，与乐拔苦，自在成就。由是十方众生，皆称我名，故观音名。遍十方界，十方众生，皆与菩萨有缘，礼念供养，甲于其他菩萨也。　　二观音广陈竟。并上诸圣异说，子二众说本因竟。◎　子三、佛现瑞应分二　丑初、彰圆通总相　二、显圆通别相　今初【尔时世尊，于师子座，从其五体，同放宝光。远灌十方微尘如来及法王子，诸菩萨顶。】　　此因诸圣各说圆通，二十五门悉启，虽门门皆可证入圆通，而以观音耳根为最。尔时，即诸圣各说已竟之时，佛现瑞应。世尊，指本师释迦。于师子座上，师子为兽中王，游行无所畏，佛为法中王，说法无所畏，故以师子名座。从其五体，乃从佛全身，一首两手两脚为五体，同放宝光。其光远灌十方，微尘数如来之顶，及法王子，诸菩萨顶。此则表显圆通总相，圆通妙理，自他因果交彻。诸佛表果，诸圣表因，光明互相灌注，正显自他因果交彻也。今佛光灌诸佛顶，乃以自果澈他果。灌菩萨顶，以自果澈他因。然必灌其顶者，表圆通妙理，为最胜顶法也。【彼诸如来，亦于五体，同放宝光。从微尘方，来灌佛顶，并灌会中，诸大菩萨，及阿罗汉。】　　此他佛光灌我佛主伴之顶。正显佛佛道同，顶法无二。唯一藏心，诸佛以之为密因，菩萨依之兴万行，皆不离乎此者也。◎　丑二、显圆通别相【林木池沼，皆演法音，交光相罗，如宝丝网。是诸大众，得未曾有，一切普获，金刚三昧。】　　上彰圆通总相，即圆通妙理，诸佛同证。此显圆通别相，色声诸法，法法圆融。林木池沼（聚水处，大者为池，小者为沼）属无情，皆演法音成有情，如极乐世界。水流花间，风吹行树，皆演法音，此即情与无情共一体。交光相罗，如宝丝网者，我佛光灌他佛，他佛光灌我佛，光光相交，彼此罗织，犹如宝丝网相似，同体不分，不杂不乱。此即处处皆同真法界，以表诸圣法门，即同而异，即异而同，互遍互严，天地呈祥，满目瑞相，而成圆通真境。是诸大众，眼观瑞相，耳闻法音，身居法会，顶灌佛光，各各得未曾有。　　一切普获金刚三昧者，乃即事明理，因相悟性，悟明一切事。究竟坚固之理性，即普获大士所证，金刚三昧，是谓彻法底源，无动无坏，此显同悟。阴入处界七大，本如来藏，妙真如性。诸圣入门，虽各不同，所证圆通，则一而已。【即时天雨，（去声，落也。）百宝莲华，青黄赤白，间错粉糅。十方虚空，成七宝色。】　　即时，即于诸佛放光现瑞之时。诸天雨华，供养海会佛生。所雨之华，乃是百宝莲华，而分青黄赤白四色，相间错综，纷然糅合。一时十方虚空，宝华盈满，成七宝色。华分四色以表行，宝具光明以表智，莲华因果同时。方华即果，以表因心，具足果觉。果觉不离因心，百宝四色，表智行纷敷。间错糅合，表智行相即。空成宝色，表理智互严也。【此娑婆界，大地山河，俱时不现。唯见十方，微尘国土，合成一界。梵呗咏歌，自然敷奏。】　　正当诸佛放光，而成种种瑞相之时，此娑婆世界，依报之大地山河，俱同（同时也）不现。唯见十方，微尘诸佛国土，合成一个世界，自他不隔，一体圆融。此文上三句，表诸妄销亡。中三句，表一真独露，妄空真显，即生灭既灭，寂灭现前，正是圆通真境。到此则梵呗咏歌，自然敷奏。梵者净也，呗为赞颂。西域之呗，犹东土之赞，即歌咏赞叹。自然敷扬节奏，无异天乐鸣空也。此表圆通法乐，任运而成。　　二佛敕诸圣各说竟。◎　癸三、佛敕文殊选择分二　子初、如来敕选　二、文殊偈对　子初分二　丑初、先示诸说平等　二、后出选择本意　今初【于是如来，告文殊师利：法王子！汝今观此，二十五无学，诸大菩萨，及阿罗汉。各说最初成道方便，皆言修习，真实圆通。彼等修行，实无优劣，前后差别。】　　此佛敕文殊拣选。因前悟圆入一科中，曾云。得循圆通，与不圆根，日劫相倍。又云：随汝详择，其可入者，吾当发明，令汝增进。因阿难不知最圆之根，佛虽密示耳根，阿难仍未领悟。故请如来，最后开示，退藏密机，冀佛冥授。故佛敕诸圣各说，因地修证法门。皆曰斯为第一，阿难亦复罔知所措，故敕文殊拣选圆通根。文殊为根本大智，过去乃七佛之师。承命拣选有二意：一者，佛前虽令一门深入，究竟未曾显说，何门即是。况今诸门并陈，理宜决定一门也。二者，诸圣所说，各皆方便，惜不对根智。惟观音曲合机宜，惟此一选，决定舍诸门，而独取耳门也。　　于是如来，特告文殊师利法王子：汝现今观此，二十五位菩萨罗汉，皆称无学者，以圆人修同无修。故各说最初，成道方便，皆言修习，真实圆通者。各说最初发心，乃至成道，无非根尘识十八界，以及七大以为下手，权巧方便。皆言依此修习，究竟俱得，真实圆通，各称第一也。彼等修行，实无优劣，前后差别者。彼诸圣等，所修之行，所证圆通，毕竟无二，实无优劣之分，与差别之异也。此虽归元无二，其实方便多门，而其所入之门，不无巧拙迟速之不同耳。是犹千径九逵，共会王城之意。据此，则二十五门，应无所拣矣。◎　丑二、后出选择本意【我今欲令，阿难开悟。二十五行，谁当其根？兼我灭后，此界众生，入菩萨乘，求无上道。何方便门，得易成就？】　　上正为阿难，以证处虽皆平等。而从入之门，岂尽对此方之机，岂尽可常时修学耶？我今欲令，阿难开悟。于二十五行，谁当其根？阿难多闻第一，惯用耳根故下文殊选出。将闻持佛佛，何不自闻闻？下兼为未来，兼我灭后，此界末世众生，根机愈钝，开悟愈难。若不选对方之根，则纵入菩萨乘，舍小慕大，求无上道，亦难究竟。故佛命文殊选择，先授意云。一对阿难一类之机；次对末法，此界众生；三修真因；四得极果。乃曰：何方便门，能得容易成就也？◎　子二、文殊偈对分二　丑初、叙仪标偈　二、详演偈文　今初【文殊师利，法王子，奉佛慈旨，即从座起，顶礼佛足，承佛威神，说偈对佛。】　　此经家叙仪。文殊师利，法王子，奉佛慈旨者。钦奉我佛，慈悲之法旨，即所授意，拣选之事。故后偈云：堪以教阿难，及末劫沉沦，但以此根（指耳根）修，圆通超余者。即从座起，顶礼佛足者。果后大人，受命常仪，尚且如是。承佛威神者，仗佛威德神力，加被于我。以二十五圣，与文殊齐肩者，实有其人。非仗佛威神，焉敢自行品量也。而以偈对，不以文对者，贯华易持，令闻已而思修也。◎　丑二、详偈偶文分六　寅初、发源开选　二、了拣诸门　三、独选耳根　四、普劝修持　五、结答覆命　六、求加总结　寅初分三　卯初、双示二源　二、略彰生灭　三、正明须选　今初【觉海性澄圆，圆澄觉元妙，元明照生所，所立照性亡。】　　上二句，所依真源，即是本有真心，亦即如来藏性。此犹前文，将问明与不明，先标性本二觉。将破有为无为，先标真性二字也。觉海，不作法喻解，乃直称觉性为海。如华严所谓刹海、劫海等是也。若取水海，犹堕法喻不齐之过。以觉海横无边涯，竖无底蕴。非若水海，尚有边底也。觉海性，性字指体大，澄圆圆澄约相大，元妙元明谓用大。澄圆，谓觉海澄湛不动，圆含万有，此即寂而照，不变常随缘也。圆澄，谓觉海虽然圆含万有，究竟澄湛不动，此即照而寂，随缘常不变也。　　元妙，本来自妙，不由造作。元明，本来自明，不假功用。既曰元妙元明，则一念不生，法尔具足。此中元妙二字，即含有元明之意。对上澄圆，即元妙义；圆澄即元明义也。　　元明照生所，所立照性亡。此二句，能依妄源，即最初根本不觉，亦即独头生相无明，一切妄法，皆依他而生。故此句，元明二字，蹑上文而来。元明，不妄生照用，则是本明，毫无一物。今于彼元明性上，妄生照用，此照是妄照，即经前所云：性觉必明，妄为明觉。生所者，因妄照而妄所生。即前所云：觉非所明，因明立所。以所照之妄境既立，而真照之性遂亡。即所谓有相当情，无相即隐，如迷云起，必障蔽于慧日也。遂将本有如来藏，转成无明藏识也。◎　卯二、略彰生灭【迷妄有虚空，依空立世界，想澄成国土，知觉乃众生。】　　此明从真起妄。妄成世界众生并业果，三种相续之相。以其妄所既已成立，则转本有之智光，而成能见之妄见。欲见本识，不知本识，卒不可见，遂迷性空，而妄成顽空。故曰：迷妄有虚空。即前晦昧为空是也。亲依无明，虚空先现耳。次句，依空立世界者，以本识既不可见，而定欲见之，空见相对，坚执欲缘，如瞪目发劳。依虚空晦昧，结暗境而成四大之色法，故曰：依空立世界。即前空晦暗中，结暗为色是也。想澄成国土，知觉乃众生者。上句，即温陵所谓，妄想凝结，成无情国土也。下句，谓妄想知觉，成有情众生也。此依无明藏识，生起依正二报，而有见相二分。指掌疏云：且约本识中。细相言之，而不言粗相者，以其示迷途未远，见归源之易也。【空生大觉中，如海一沤发，有漏微尘国，皆依空所生。沤灭空本无，况复诸三有。】　　前四句，明诸法忽生。后二句，明诸法还灭。即返妄归真之意。前迷妄有虚空，则虚空生于大觉心中。仅如海之一沤，发现而已。以觉心，喻之如海。虚空，喻之如沤。其大小为何如耶？有漏微尘国，皆依空所生者。有漏，即前之有情世界，具足欲漏。有漏，无明漏地。微尘国，即前之器世界，皆依虚空之所生，不出空外，益见其微劣与虚妄矣。此四句，即前引起尘劳烦恼，起为世界，静成虚空。虚空为同，世界为异，彼无同异，真有为法。　　沤灭空本无，况复诸三有者。空性如沤，有生必灭，究之生灭，亦属妄见。沤灭虚空本无所有，况复空中，诸三有世间耶？三有即三界，谓欲有、色有、无色有也。妙理无端，妄成三界，如水结成冰。物而不化，故谓之曰有。又取中三界九地，则为九有。广开四洲四恶趣，六欲并梵天，四禅四空定，无想阿那含，则为二十五有也。又依空同体，安危事一，故灭则俱灭。是知沤性不实，灭之仍归于海。则知空性本无，灭之仍归如来藏性也。◎　卯三、正明须选【归元性无二，方便有多门，圣性无不通，顺逆皆方便。初心入三昧，迟速不同伦。】　　上明可以还灭，已引归元之路。此明圆通顺逆之意，意谓但能灭除妄识境界，自可复归本来元有如来藏性。既归藏性，其理则无有二。设若欲入此无二之理，其方便自有多门。如京畿是一，入路多岐也。　　圣性无不通，顺逆皆方便者。诸圣证入此性，则无有不通。以三科七大，或顺修而入，或逆修而入，二十五门，皆为方便之门。如千迳九逵，皆达帝京也。孤山曰：观音耳根则顺，余圣诸根则逆。对此方之机为顺，不对此方之机为逆也。正脉云：顺尘识流。宛转达道曰顺入，则六尘六识，火大至识大圆通也。如顺背京之路，绕远方到者也。逆根性之外流，而旋返入性曰逆入，即六根及根大圆通也。如逆背京之路，回身即到者也。请观诸根圆通，俱有旋反字面可见矣。　　初心入三昧，迟速不同伦者。此二句，正见须选。以上所云，顺逆皆方便。所谓十方如来，于一切法门，皆能证得，何须选择？但初发心人，欲入三昧，指楞严大定，得循圆根，与不圆根，日劫相倍。以不得圆根，则艰难而迟，虽修数劫，不及一日。以得圆根，则容易而速，但修一日，可当数劫。因此迟速难易，自不同伦，又不可不选也。　　初发源开选竟。◎　寅二、了拣诸门分四　卯初、拣六尘　二、拣五根　三、拣六识　四、拣七大　今初【色想结成尘，精了不能彻，如何不明彻，于是获圆通？】　　前来佛说，彼等修行，实无优劣，乃据诸圣证得藏性而言。今欲初心，修证三昧，有迟速难易之殊。故不得不拣耳。此拣六尘圆通：一、优婆尼沙陀色尘。因观色性空，而悟入者，言色惟凭妄想凝结而成，为障蔽之尘。若以心精了之，终不能使之明彻，良以色尘之体，元本结暗所成。如何以此不了明、不透彻之物，而欲初心依此，而速获圆通者哉？【音声杂语言，但伊名句味，一非含一切，云何获圆通？】　　二、憍陈那声尘。因闻法音，而悟入者，音声即径直声，语言即屈曲声。即此音声一法，未免杂于语言文字。但伊名句味，伊者，彼也。名诠自性，以一字，直目为名。如言瓶等，并不言何瓶。句诠差别，如言花瓶二字，带表为句。文诠联合，以多字联合为文。今言味者，即文理所诠之义味也。惟以彼之名句，义昧而已。且一名非能遍含一切名，一句非能遍含一切句，一义非能遍含一切义。云何初心依此不通之物，而速获圆通者哉？【香以合中知，离则元无有，不恒其所觉，云何获圆通？】　　三、香严童子香尘。因香尘，而悟入者，香尘必以鼻根，合中方知其有香。如若离而不合，则元无有香，且能觉之根，不能恒常。与所觉之尘相合，以尘合时。则有能觉。尘离时，并无所觉。云何初心依此不恒之物，而速获圆通者哉？【味性非本然，要以味时有，其觉不恒一，云何获圆通？】　　四、药王药上味尘。因味尘而悟入者，然此味尘体性，非本然而自知有味也。本然即自然，要以味尘合舌根时，方知其有味。其舌根能觉之性，不能恒常与所觉合而为一。云何初心依此不恒之物，而欲速获圆通者哉？！【触以所触明，无所不明触，合离性非定，云何获圆通？】　　五跛陀波罗触尘。因触尘而悟入者，然触尘本无自性。要以有知之身根，与无知之外物合，而觉知冷暖涩滑违顺等相，方名为触。此上触字指触尘，下触字指身根所对之物。故云，触尘必以身根所对之物，乃得发明显现。无所不明触者，若无有所触之物，则不能发明触尘之相。合离之性本非一定，云何初心依此不常之物，而欲速获圆通者哉？【法称为内尘，凭尘必有所，能所非遍涉，云何获圆通？】　　六摩诃迦叶法尘。因法尘而悟入者，法尘非同外五尘之实质，乃是五尘落谢影子。谢在意地之中，惟意中独缘。合外五尘，俱属法尘，为独影境，故称为内尘。凭尘必有所者，凭外五尘落谢，必有所落谢之影。是则外尘为能谢，内尘为所谢。但外尘有五，落谢必有先后。内尘亦五，影子非无甲乙。起意缘时，惟专一境舍一缘一，能所非能互遍互涉。云何初心依此不遍之物，而速获圆通者哉？◎　卯二、拣五根【见性虽洞然，明前不明后，四维亏一半，云何获圆通？】　　六根。今言五根者，惟留耳根为当选也。一阿那律眼根，因见性而悟入者。然见根之性即眼根，虽洞然明彻，若四方论，但明前一方，及左右两方，不明后一方。故曰明前不明后。若以四维论，只见前两维，不见后两维。故言四维亏了一半。则三分言功，一分无德。云何初心依此不圆之根，而速获圆通者哉？【鼻息出入通，现前无交气，支离匪涉入，云何获圆通？】　　二周利槃特迦鼻息。因观鼻根，而悟入者，鼻息者，鼻中之气息也。出而通于外，入而通于内，故曰出入通。即前云：有出有入是也。现前无交气者，出息尽时不能即入，入息尽时不能即出，即此出入少停之时，名为现前。无有交接之气，则无功德。即前云：而缺中交是也。据此，三分论功，而缺一分。支离匪涉入者，而且支分离异，各有所据。有出无入，有入无出，即此支离处，匪能互相涉入。云何初心依此不圆之根，而速获圆通者哉？【舌非入无端，因味生觉了，味亡了无有，云何获圆通？】　　三憍梵钵提舌根。因舌根而悟入者，温陵曰：舌不因味而即能觉了，乃为无端。无端，即无因也。谓舌入非无因而能知味，因有味尘，合到舌根之时方生觉了之知。设或味尘销亡，则觉了之知本无所有。云何初心依此不常之根，而速获圆通者哉？　　正脉问：耳离声而闻静，说为本性。何不舌离味而尝淡，亦说为常耶？耳为离知恒常普遍，离声闻静更比声圆，人所易晓。经云：动若迩遥，静无边际是也。今舌根觉味之知不过三寸，合知尚劣，而离知淡相更为眇味，岂能同耳之常性彰显乎？【身与所触同，各非圆觉观，涯量不冥会，云何获圆通？】　　四毕陵伽婆蹉身根。因观身根苦谛，而悟入者，此之身根，与彼所有触尘相同。前云：触以所触明，无所不明触。今身正与相同，谓身之觉性，亦因所触而得发明，若无所触之尘不得发明，各非圆觉观者。以圆之一字，双贯觉观二字。圆觉者，独立之全体也。圆观者，绝待之全智也。此身根与前触尘，各非圆觉之与圆观也。良以合中之知，根尘相待而显。故前触尘，离此身根，其相即隐，固无独立之全体，与夫绝待之全智也。而此身根，离前触尘，其知亦泯，亦无独立绝待，全体全智也。此二句总明，合而后有知也。涯量不冥会者，且身根之与触尘，一属有知，一属无知，各有边涯，各有分量，不能于离时而得冥知契会。此句乃明离而后无知也。合有离无，其性不定。云何初心依此不常之根，而速获圆通者哉？【知根杂乱思，湛了终无见，想念不可脱，云何获圆通？】　　五须菩提意根。因意根而悟入者，知根，谓意知根即意根也。意根，乃第七末那识。第六依第七根为根，故曰意根。杂者夹杂，乱思是意识。此识于诸识中，最乱最强，最难调伏。湛了终无见者，言脱尽意识，湛然了知之境，终不可见。如是，则想念不可一时顿脱之故。云何初心依此杂乱不离之根，而速获圆通者哉？◎　卯三、拣六识【识见杂三和，诘本称非相，自体先无定，云何获圆通？】　　此拣六识。经初，以六识为生死根本，不可依之错误修习，故以舍识用根为经旨。而诸圣自陈圆通，具备六识者，见圣性无不通，顺逆皆方便也。此处，文殊复拣去者，正以初心入三昧，迟速不同伦也。　　一舍利弗眼识。因眼识而悟入者，识见，应云见识。见属眼，即眼识也，杂三和者。根尘相对，识生其中，能所合说也。乃眼家随念分别，外对色尘，内对眼根，中间诈现，随念粗略分别，是为眼识。以能依自体，所依根尘，故曰杂三和。诘本称非相者，即所生之识，诘其根本，无所从来。一者不从根生，惟根无尘，不自生故。二者不从尘生，色尘无知，非生识因故。三者非根尘和合共生，根是有知，尘属无知，应所生之识，一半有知，一半无知。今则不然，故举体虚妄不实，称为非相，自体先无定。云何初心依此不常之识，而速获圆通者哉？【心闻洞十方，生于大因力，初心不能入，云何获圆通？】　　二普贤菩萨耳识。因耳识而得悟入者。心闻即耳识，能洞彻十方，圆闻无碍者。此皆生于修法界行，大因威力之所成就，非耳识自能有如是功能，须是深位菩萨方可。云何初心依此久远之因，而速获圆通者哉？【鼻想本权机，祗令摄心住，住成心所住，云何获圆通？】　　三孙陀罗难陀鼻识。因鼻识而悟入者，鼻想者于鼻端，作观白之想也。本权机者，本来权巧方便，随顺机宜而设，非鼻识本有也，鼻识以分别香臭为用。次句，即其权施之意，祗令收摄其散乱心，令得暂住而已。三句云，既有能住之心，则鼻端白，即成所住之境。盖真心无住，云何初心依此有住之心，而速获圆通者哉？【说法弄音文，开悟先成者，名句非无漏，云何获圆通？】　　四富楼那舌识。因舌识而悟入者，舌识说法，惟是播弄音声，及以语言文字。而富楼那得大开悟，成阿罗汉者，乃是先所成旷劫辩才之力，故能如是耳，非一时舌识之功能。以名身、句身、及文身，乃不相应行。有为法所摄，非无漏法。云何初心依此有为法，而速获圆通者哉？【持犯但束身，非身无所束，元非遍一切，云何获圆通？】　　五优波离身识。因身识而悟入者，持犯者，持淫杀盗戒。欲令清净，不使有犯，但能约束身识而已，非身识之范围。如妄言、绮语、恶口、两舌，则身识无所从束，是尚不遍于口意二业。况夫菩萨清净律仪，乃至八万细行，一切法门耶？故曰：元非遍一切，云何初心依此不遍法门，而速获圆通者哉？　　指掌疏问云：「波离执身，次第执心，俱得通利。今何但云束身？」答曰：「此约初心言之。大凡初心持戒，先断淫杀盗，妄犹可缓。而最所宜急者，唯淫杀盗耳。但执心诚难，故先以身识束身。如身识不起邪觉，离于恶触，自然无复淫杀盗事。是为束身。至若心动淫杀盗机，口出妄言绮语等，非不欲断，但非身识能持。人不尽皆然，波离岂能依此入圆哉？」【神通本宿因，何关法分别？念缘非离物，云何获圆通？】　　六大目犍连意识。因意识而悟入者，不可测度，谓之神。自在无碍，谓之通。大目连神通，虽由旋识复湛，心光发宣，究其深本，乃宿因久修，故遇佛闻法，即得成就。是知其有由来矣，何关意识之事？法分别，即意识也。因对法尘上，所起分别，念念攀缘。即合法尘则有，离法尘则无。故曰：念缘非离物。物即法尘也，云何初心依此攀缘妄识，而速获圆通者哉？◎　卯四、拣七大【若以地性观，坚碍非通达，有为非圣性，云何获圆通？】　　此拣七大圆通。前五大同尘，第六同识，第七同根。　　今一持地菩萨地大。因平地而悟入者，若以地大之性，而为观察，境则是坚凝障碍之物，而非通达之相。持地，平填道路，尚涉有为，而非无漏之正性耳。圣者正也，后遇平心之教，方归圣性。云何初心依此有为之法，而速获圆通者哉？【若以水性观，想念非真实，如如非觉观，云何获圆通？】　　二月光童子水大。因观水大而悟入者，若以水大之性而为观境，皆由想念而成，非真如实际，如如不动之理。凡欲契如如不动之理，须得如如不动之智。而起心分别觉观，皆不与相应。故曰如如，非六识觉观所能契入也。云何初心依此觉观之心，速获圆通者哉？【若以火性观，厌有非真离，非初心方便，云何获圆通？】　　三乌刍瑟摩火大。因观火大而悟入者，若以火大之性，而为观境，乌刍厌有欲火，而求离欲，非到身心俱断，断性亦无，乃非真离欲也。然初心不尽多淫之机，有少欲、无欲者，岂必藉此，以为方便。云何初心依此不通之法，而速获圆通者哉？【若以风性观，动寂非无对，对非无上觉，云何获圆通？】　　四琉璃光法王子风大。因观风大而悟入者，若以风大之性而为观境，彼虽遍观内外，皆是妄缘风力所转。然风大有动有寂，便属循环生灭。无常之法，非无对待，既有对待，自非无上觉体。云何初心依此不常之法，而速获圆通者哉？　　正脉问：「反闻法门，亦从动静而入，何殊于此？」答：「彼乃渐脱动静二尘，以取无动静之闻性。为初心方便，此即取有动寂之风性为入门，所以大不同也。岂可以此难彼？」【若以空性观，昏钝先非觉，无觉异菩提，云何获圆通？】　　五虚空藏菩萨空大。因观空而悟入者，若以空大之性而为观境，谛观四大无依妄想生灭，虚空无二，佛国本同。虚空乃晦昧所为，昏即冥也，钝即顽也，乃以冥顽为相自，体先非灵明觉知之用。无觉异菩提者，既无灵明觉知之用，自与菩提相异。梵语菩提，此翻觉道，即圆通所证之无上觉道也。今欲以昏钝之因，而取灵明之果，何异钻冰取火也！云何初心依此无觉之物，而速获圆通者哉？【若以识性观，观识非常住，存心乃虚妄，云何获圆通？】　　六弥勒菩萨识大。因观识大而悟入者，若以识性为所观境，谛观十方唯识，然此识性，念念生灭不停，实非常住之性。且存心观之，已是虚妄，何况所观之识大，而不虚妄耶？云何初心依此不常之心，而速获圆通者哉？【诸行是无常，念性元生灭，因果今殊感，云何获圆通？】　　七大势至法王子根大。按根大应当在第六，今弥勒识大超前。势至根大居此者，足见菩萨明知欲修楞严大定，独让观音殿后，而求其普被三根，利钝兼收者。惟此念佛一门，凡有动作迁流，全属诸行，皆是无常。而势至则曰：「都摄六根，净念相继。」既是都摄，则属根大，可见念佛不是口念，不是第六意识心念，乃是意根，都摄六根而念。虽曰净念，终成有念。既曰相继，难免生灭，故曰「念性元生灭」也。以此念佛为因，往生净土为果，因果相孚，则万修万人去。若以此生灭之因，而求现证不生灭之圆通，则因果相背感应咸殊。故曰：因果今殊感。云何初心依此生灭之心，而速获圆通者哉？　　正脉云：通论二十四圣，约其所证，必等观音。而原其入门，不从本根，略有四缘，所以当拣。一者不对方宜，二者不便初心，三者别有资藉，四者非常修学。反显耳根，对方宜、便初心，不劳资藉，通常可修也。意在后偈，预此明之。　　二了拣诸门竟。◎　寅三、独选耳根分二　卯初、备彰门妙　二、详示修巧　卯初又分四　辰初、根随方利　二、法以入胜　三、示法真实　四、显行当根　今初【我今白世尊，佛出娑婆界，此方真教体，清净在音闻。欲取三摩提，实以闻中入，】　　上来余门，既经拣去，此则应选耳根。故云：我现今重白世尊言，佛出娑婆世界。此云堪忍，以娑婆众苦具足，众生堪能忍受诸苦故，如来必随一方机宜而立教体。设教不应机，化则不胜。准维摩经云：或有佛土，以光明而作佛事。或有佛土，以佛菩提树而作佛事。乃至或以园林台观，或以虚空影响，或以音声语言，或以寂无言说，各随机宜教体不同。今佛世闻声得益者多，即末世亦从此方。众生耳根偏利，能由闻性，遍达无量差别理事。故对此一方机宜，以音声施作佛事，所以透彼闻根之利也。如来在世，闻教得益者多，即末世亦从开示，而得悟入者众。意言常途，但以音声为教体，是随相假体。而此方真实教体，清净本然。周遍法界者，惟在听音之闻性而已。　　欲取三摩提，实以闻中入者。良以教诠藏性，而闻性最切近藏性者也。然领悟虽以双托音闻，而修定但宜单取闻性。故凡欲取证三摩提，即楞严大定，实在要以耳根闻性得入。如观音自叙：彼佛教我，从闻思修，入三摩地。于是依教，初于闻中，做入流照性工夫。解六结而越三空，破五阴而获二胜。是则从说选根以来，直至此处方以决定，指出耳根为圆通本根，至妙之法门矣。◎　辰二、法以人胜分二　巳初、略赞自利　二、广显利他　今初【离苦得解脱，良哉观世音！】　　此科以耳根圆通之法，因为观音之人殊胜故，其法必堪珍重也。此二句，略赞自利功德。离苦者，离分段变易二种生死之苦，即解六结而越三空也。得解脱者，得离系自在二种解脱之乐，即破五阴而获二用也。此乃言自备利他体用故，判属自利也。良有二义：一诚实义，如云「离苦得解脱，诚哉观世音」之人耳。二赞善义，如云「离苦得解脱，善哉观世音」之法耳？◎　巳二、广显利他【于恒沙劫中，入微尘佛国，得大自在力，无畏施众生。】　　此科广显利他功德。第一句明竖穷三际，于恒沙劫显化导时长也。第二句明横遍十方，入微尘国显现身处广也。第三句显三十二应，有无作妙力自在成就之语。第四句显十四无畏，有施无畏力福备众生之语。又以此三四两句，总显四不思议科：第一不思议科后，有救护众生得大自在。第二不思议科后，有能以无畏施诸众生也。且连上二句，贯成四句，总显此等妙用。皆极尽沙劫之常，皆穷尽尘刹之遍，总显常遍二义，诚为巧妙也。【妙音观世音，梵音海潮音，救世悉安宁，出世获常住。】　　温陵曰：以说法不滞为妙音，寻声救苦为观音，音性无著为梵音，应不失时为海潮音。　　今三十二应中说法，四不思议中说咒，由菩萨妙观察智，观定应说何法而得度，即为说法或说咒，此皆妙音之力也。十四无畏中之救八难，四不思议中之施无畏，由菩萨以观智，观世间称念菩萨名号音声，皆得解脱。此皆观世音之力也。十四无畏之除三毒，四不思议之破悭贪，由菩萨音性清净无著，此皆梵音之力也。三十二应中之赴遍求，十四无畏中之赴二求，四不思议中之赴广求，由菩萨及时说法，应不失时，此皆海潮音之力也。然法华有胜彼世间音，此中独缺。以致持名一科，无所收属。以菩萨一名，与彼六十二恒河沙法王子名号，正等无异。以彼一名，正属胜彼世间音，如是则五音具足矣。救世二句，义摄后不思议。以世人悭贪积聚，患得患失，皆不安宁。而第三不思议中，破贪感求，正救此病，令悉安宁。以修行欲求出世，错用因心，不得究竟。而第四不思议中，有求大涅槃。得大涅槃，证出世无上觉道，而得不生不灭，无去无来，常住快乐也。◎　辰三、示法真实分三　己初、圆真实　二、通真实　三、常真实　今初【我今启如来，如观音所说，譬如人静居，十方俱击鼓，十处一时闻，此则圆真实。】　　此显示耳根。具足三种真实，诚正定之真修也。决定速证圆通，不劳资藉。我者文殊自称，现今启白如来，所以拣去诸圣，独选耳根者，如观音所说，我从耳门，圆照三昧，所以速证圆通也。非指下偈，为观音所说。偈中乃是文殊，取前六根数量，并击钟验常等科中，佛说语意，而加发挥，见耳根之本妙也。　　譬如人静居者，假设闻鼓一事，以例闻一切声皆然。故云：譬如静居。寂静居处，拣非闹时也。以闹时闻性，虽则常圆，殊不自觉。正脉云：十方俱击鼓者，一时同击也。十处一时闻者，闻无先后也。此见耳根闻性，人人本来自圆，喻如最大圆珠，悬如空中，周辉普照，诸声如影，乱映齐现，丝毫不昧。此则圆真实者，本来圆满周遍十方，真而无妄实而不虚之妙义也。◎　巳二、通真实【目非观障外，口鼻亦复然，身以合方知，心念纷无绪。】　　此以耳根超胜五根。二三句语倒，且口字是舌字，以舌在口中，故以代之。目能观障内之色，非能观见遮障之外。所有诸物，其犹隔窗外，不见外物。隔皮肤不见脏腑，是近而薄者，尚障隔不通，况远厚乎？身以合方知者，即身根亦必以尘合身，方有知触之用。口鼻二根之与味香二尘亦复然，稍离尺寸便不觉知。心是意根，又杂意识，想念纷乱，无有头绪。如是则想念尚不能，脱况能通乎？【隔垣听音响，遐迩俱可闻，五根所不齐，是则通真实。】　　此言耳根在动用中，现具灵通之相。隔垣墙而听音响尚无隔碍，不知者谓声能透入，其知者以闻性湛然，周遍圆满。无线电话可以验知，并非声来耳边，亦非耳往声处。如隔数千里之遥，问答如在目前，因闻性周遍故。遐迩俱可闻者，遐远也，迩近也，所有一切声音皆可得闻。五根所不齐者，则隔垣能听，非若眼根之不观障外也。遐迩俱闻，非若三根之离尘不知也。于静中闻鼓时，则俱击齐闻，非若意根之杂乱无绪也。以是而观，则五根功能，所不能与耳根齐等，况尘识与诸大，非根之类者，岂能齐哉？此见耳根闻性，人人本来自通，喻如洪水普为淹没，草舍竹篱悉皆通透，一无隔碍。此则通真实者，本来通达周遍无碍，真而无妄实而不虚之妙义也。◎　巳三、常真实【音声性动静，闻中为有无，无声号无闻，非实闻无性。】　　此对声尘以显闻性常住。初四句，动静无关，音声是总相，动静是别相。此取击钟验常科中义。前罗睺正击之时，则音声之性属动。击久声销音响双绝，则对动说静。闻中为有无者，言动静二相，常于闻性湛然体中循环代谢。时罗睺更击，动则音声历然现有，击久声销，静则音声寂然现无。世人颠倒，尚且惑声为闻。因于无声之际，号为无闻。殊不知无声之时，闻性愈觉无有边际。故曰：非实闻无性也。【声无既无灭，声有亦非生，生灭二圆离，是则常真实。】　　此四句生灭双离。如上所说，无声之时，闻性既无有灭，以此例知，有声之时，闻性亦非有生。是知闻性，湛然常住，一任其中。声有则闻动，声无则闻静，而自体了无生灭之相。故曰：生灭二圆离。以见闻性，人人本来自常，喻如太虚空，恒无起灭。是则常真实者，岂非常住真心，性净明体，真而无妄，实而不虚之妙义也！【纵令在梦想，不为不思无，觉观出思惟，身心不能及。】　　此离思惟以显闻性常住。思惟乃是第六散位意识所为，而梦想亦第六独头意识所现。今云纵令在梦想之中，完全忘却梦外动静之境，而了无所思。而此闻性，亦不为彼无思。而即便灭无，如前熟睡之人，闻舂捣声惑为钟鼓响。可见闻性，不为彼不思而便成无耶。觉观出思惟，身心不能及者。上觉字即闻性本体，下观字指闻性照用。而此照用，乃是寂而常照，不假思惟，超出思惟之外。身根兼眼鼻舌三根，心是意根，如是五根对此，皆不能接梦外五尘之境而有觉耶。惟独耳根，能通梦外之声，一呼便觉，超彼心身所不能及也。然此圆通常三种真实，皆吾人寻常日用所现具者，不待修习而后有也。若能依之反闻自性，修证圆通，犹风帆行于顺水，必至易而至速也。◎　辰四、显行当根分二　巳初、举此方教体　二、明病在循声　今初【今此娑婆国，声论得宣明。】　　此明耳根行门，正对此方之机。今此裟婆国，译为堪忍。以此方具足苦境，堪能成就行人忍力故。此虽约处，实则因对此方众生耳根偏利故。佛以音声而作佛事，立诸声名句文、一切经论，义理得以宣畅，心性得以了明。正脉谓：含蓄所宣明者，无非皆为诠显圆湛妙明之性。而此妙性，又祗在于能闻本根之中。众生当可由所闻声论，而反闻能闻之本根，方为得旨矣。若是，则下科之意，自有来历矣。◎　巳二、明病在循声【众生迷本闻，循声故流转。阿难纵强记，不免落邪思，岂非随所沦，旋流获无妄。】　　此明病在循声。此方众生耳根既利，如来既以音声为佛事，凡闻声者皆当免于流转矣。无奈众生迷本闻，此众生乃指狂慧学者。迷而不悟，不能因言会道，闻教观心。能闻之本闻，是为妙明心性，而但循顺所闻之声教，增益戏论，故自取于流转也。阿难纵强记，不免落邪思者，乃举事证验。即如阿难，纵能强记，十方如来，十二部经，清净妙理，如恒河沙。犹尚不免落于邪思，为物所转，溺于淫舍，不得自由也。　　岂非随所沦，旋流获无妄者。岂非二字，乃承上文决定之辞。下八字，病药相当，即在迷本闻、不迷本闻而已。迷则随所沦，随即循也，所即声尘，沦即流转，言循声必至流转。即如诸佛，异口同音告曰：阿难！汝欲识知，俱生无明，使汝轮转，生死结根，唯汝六根，更无他物。若不迷则旋流，旋彼闻根，反闻闻性，获无妄者，获得真实常住，不流转之性。即如诸佛告言：汝复欲知，无上菩提，令汝速证，安乐解脱，寂静妙常，亦汝六根，更无他物。此二句，又如偈云：迷晦即无明，发明便解脱。若能发明，旋流反闻，便得无碍大解脱也。但初心之人，于一切时处，独向耳根，反闻自性，别无他事，自有到家消息，岂不速而易修耶？　　初备彰门妙竟。◎　卯二、详示修巧分四　辰初、出名教所反闻　二、法说次第超越　三、举喻以合前法　四、结示因果究竟【阿难汝谛听，我承佛威力，宣说金刚王，如幻不思议，佛母真三昧。】　　此呼阿难之名而告之曰：汝果欲旋流反闻，应当谛听我语。我今仗承我佛威神之力，所以为汝宣说，观音所证之三昧，汝当生珍重之心。金刚王者，具体相用三大：其体坚固，不可破坏。其相光明，照了一切。其用锐利，能断无明。亦即三德秘藏。王者，自在无碍义。前五卷有宝觉二字，此则俱含三字中。如幻不思议者，幻是譬喻，无而忽有，虽有若无。谓所修三昧，无修而修，修即无修也。不思议者，不可以心思口议，谓所修速疾，超乎世出世间之意。前偈有「如幻三摩提，弹指超无学」，故知然也。佛母真三昧者，第一卷告示阿难及诸大众：有三摩提，名大佛顶首楞严王，具足万行，十方如来，一门超出，妙庄严路。五卷偈云：十方婆伽梵，一路涅槃门。可见十方诸佛，都从此一门超出，趣入涅槃之门。所以称为佛母，出生诸佛故。所证之三昧，是真三昧。乃天然自性本定，非同工夫引起之定，有入住出也。此出名中，已示修巧之意，且简要易速四义为巧。但依耳根，一门深入，此则为简。入一无妄，彼六知根，一时清净，此则为要。但向根中，旋流反闻，此则为易。自入流亡所，而至寂灭现前，此则为速。具此四义，故成此真三昧也。【汝闻微尘佛，一切秘密门，欲漏不先除，蓄闻成过误。】　　此抑多闻而显过。汝阿难是多闻第一之人，与我同于空王佛所发心。我常勤精进，汝常乐多闻，据此则所遇之佛数等微尘。皆以多闻之力，护持法藏，凡一切秘密深奥之法门，悉皆得闻。欲漏不先除者，惟务多闻，不勤定力。欲漏种习，不先除却，蓄闻成过误者。因欲漏不先除，故蓄积多闻，反成过误。非但闻于普通佛法，乃至闻于秘密深法，皆为循尘流转矣。【将闻持佛佛，何不自闻闻？】　　此决取舍而反闻。决定舍于循尘之闻，而取反闻之闻也。首句上佛字指佛身，下佛字指佛法。次句上闻字属闻根，下闻字属闻性。故以警之曰：将自己之闻根，受持诸佛所说之佛法，何不识取本闻，而旋倒闻根，以闻闻性乎？此科是教反闻之正文也，观此但闻一闻性，便胜无量多闻，亦见其至简而最要矣。◎　辰二、法说次第超越【闻非自然生，因声有名字，旋闻与声脱，能脱欲谁名？】　　此科法说，当修反闻。如何修、如何证？先明超越情界，次示超越器界。闻非自然生者，闻指妄闻，乃揽尘所结之根，非是自然而生也。因声有名字者，因于动静二种妄尘，黏起湛然一精明之体，发为听精。听精映声，卷声成根，由此无始来，遂有耳根之名字。即根元目为清净四大，因名耳体，乃聚闻结滞为根之体。旋闻二句，言既因揽声而结，必待脱声而解，旋观能闻之闻性，而与所闻之声尘。脱离即入流亡所，乃至动静二相，了然不生，旋倒闻根反闻自性，而与声尘脱离也。能脱即指闻根，前因揽尘而结，玆因旋根而脱。欲谁名者，言尘已脱，而根随尽，更有谁名为根也？此二句，即当如是渐增，闻所闻尽，并能闻耳根之名亦失，惟一妙性而已。正脉云：此四句，喻水本因寒而结冰，故冰须脱寒而还水矣！【一根既返源，六根成解脱。】　　此如后三渐文云：尘既不缘，根无所偶，亦即返流全一。六用不行，人疑但解一根，余根尚结，不知根虽有六，体本是一。此横论六根，结则同结，解则齐解，六根同一成坏也。正同竖论六结，每一根，约迷真起妄，从性至尘，由细向粗，皆有次第六结。约返妄归真，从尘至性，由粗向细，亦有次第六结。如一结成时，六根同成一结，乃至六结皆然。或一结解时，六根齐解一结，乃至六结皆然。解结者，但从耳根逆流而入。六结：一动，二静，三根，四觉，五空，六灭。此处一根既已返本还源，觉性现前，不复循尘结根。于六结但解动静根三结，则六根俱成解脱，是则一根返源，岂不至简耶？六根齐脱，岂不至要耶？夫至六根皆脱，则众生世界，已自不能缠缚矣。【见闻如幻翳，三界若空华，闻复翳根除，尘销觉圆净。】　　此科明器界超越。不是情器根尘平言，盖言尘界，全倚情根而立。今情根解脱，而尘界自必随销。见闻等四句，乃重明上文之意，以起下净极光通之义。本一精明之体，起于见、闻、嗅、尝、觉、知六用。如依净眼，起于幻翳相似，三界依正，犹翳眼所见空华。翳病若除，华于空灭。闻根今已旋妄复真，则翳根之病除矣。幻翳既除，而尘界应念随销，如空华灭于虚空。觉圆净者，由是本觉之体，根除为圆而不碍，尘销为净而不染，所谓回脱根尘，灵光独耀矣。夫根身解，而器界随销，其亦至易而甚速者乎？【净极光通达，寂照含虚空，却来观世间，犹如梦中事，摩登伽在梦，谁能留汝形？】　　上言觉圆净者，似未至极圆极净也。盖必觉所觉空，乃至寂灭现前，乃为净极。而心光自然通达，遍照尘刹，乃为圆极。夫净极即寂，光通即照，此光寂而常照，称性含裹虚空。虚空乃世界之最大者，今以大觉海中比之，其犹一沤之小，何况空中所有世界耶？却来观世间，犹如梦中事者，乃涉世无碍之意。既得全体复获大用，却来涉世利生，以含空之寂照，观察世间，悉皆如梦了无挂碍，即所谓超越世界，得大自在也。摩登伽在梦，谁能留汝形者，乃激发阿难之语：汝昔之所以被邪术所制，无自由分者，正由不能解根超界，得大解脱也。亦由不知根中圆湛妙心，寂照含空无可拘制，而但取缘尘影事为心，妄认身中，是以受制莫脱。若能以此观世，则摩登伽女，乃是梦中之人。以梦中之人，不能牵梦外之身，故曰谁能留汝之形乎？◎　辰三、举喻以合前法【如世巧幻师，幻作诸男女，虽见诸根动，要以一机抽。息机归寂然，诸幻成无性。】　　此喻明。从真起妄，返妄归真也。巧幻师，即能作之人，喻真如能随缘也。幻作，即所作幻术，喻成事无明也。诸男女，即幻作之人，喻六根也。一机抽，即抽男女之机关也，喻一精明之体也。元依一精，分成六用，在眼曰见，乃至在意曰知。所谓虽见诸根动，喻六根之用差殊。要以一机抽者，喻惟一精明之体，随缘异用也。息机，休息机关而不抽，喻旋一根精明之体，令其还源也。归寂然者，男女诸根皆不动，六根俱解脱也。诸幻成无性者，所依幻处亦成无性，全泯于无也。即器界亦得超越也。【六根亦如是，元依一精明，分成六和合，一处成休复。六用皆不成，尘垢应念销，成圆明净妙。】　　此法合。言六根中性，亦如幻人之诸根是也。一精明，是依真妄和合而起，而为六精之总相。即本经所称，陀那微细识。六根是能依，一精是所依，故曰：元依一精明，分成六和合。依此分为六性，和合根尘。性虽有六，体本是一。合上幻师，幻作男女，虽见诸根动，要以一机抽也。正脉云：当补两句：虽见六用殊，惟一精明转。合喻中，虽见诸根动二句方全。一处成休复，即指耳根，反闻照性，合喻中息机。六用皆不成，指见、闻、嗅、尝、觉、知。一精既转，六用不成，合喻中归寂然，齐此喻明情界脱缠。末二句，合诸幻成无性。尘垢，即指器世间，六尘垢染世界。应念销者，如前经云：山河大地，应念化成无上知觉是也。成圆明净妙者，无情器之分，曰圆。无无明之蔽，曰明。无根尘之污，曰净。无结缚之碍，而互用变现，曰妙。此更喻明器界超越。　　辰四结示因果究竟。【余尘尚诸学，明极即如来。】　余尘者，断无明未尽，谓之有余微细之尘。如等觉菩萨，尚有一分生相无明未尽，尚在诸学地。明极即如来者，谓本明证极，无明尽净，即是究竟如来。夫法门既妙，修证又巧，乃至成佛无难，所以惟选于耳门也。◎　寅四、普劝修证。【大众及阿难，旋汝倒闻机，反闻闻自性，性成无上道，圆通实如是。】　　此以文殊选定耳根圆通，劝众普修，意谓反闻之功易而且速实效如此。故呼大众勿迷本闻，及汝阿难勿再强记。真实圆通，别无他法，惟在旋转循尘之颠倒闻机，反闻以闻自已之闻性。此性即是圆湛不生灭性，亦即菩提涅槃元清净体，实成佛之真因。故判决此性，定成无上之佛道，即究竟极果也。末句谓，圆通法门虽多，若克定真实，便于初心，惟修如是闻性而已【此是微尘佛，一路涅槃门，过去诸如来，斯门已成就。现在诸菩萨，今各入圆明。未来修学人，当依如是法。我亦从中证，非惟观世音。】　　此是十方三世微尘诸佛，到菩提家入涅槃门，一条妙修行之大路。过去诸如来已得成佛，是斯门已成就。现在诸菩萨虽未成佛，今依此各入圆明。圆明，即净极光通之意。未来修学人，必当依此耳根反闻之法，如是而修也。不唯诸佛菩萨由斯而入，即我文殊亦从耳根反闻之中而得修证也，非唯观世音一人为然。则知此法，为三世通修之路，是诸佛共入之门，汝等当从妙耳门而入焉。正脉云：盖自不修，惟劝人修。人或不从先身入，而率众同入，人皆乐与。故文殊明已，亦从耳根修证，所以启人之必信从也。◎　寅五、结答覆命【诚如佛世尊，询我诸方便，以救诸末劫，求出世间人，成就涅槃心，观世音为最！】　　此结答即「观世音为最」一句覆命。因前佛敕，拣选圆通，今当覆命。诚者，真也。如佛言：真真如佛所命。表信从佛旨也。次四句，牒前敕选授意之文：我今欲令，阿难开悟，二十五行，谁当其根？兼我灭后，此界众生，入菩萨乘，求无上道，何方便门，得易成就，询我诸方便者，即问我，诸二十五圣方便行门，那一门最当阿难之根机？拣取一门，为通常可修法也。而阿难多闻，一向惯用耳根。此答第一旨。以救诸末劫者，即前兼我灭后，此界众生，而欲令其出离生死。盖此界众生，耳根最利，循声故流转，旋流获无妄也。此答第二旨。「求出世间人，成就涅槃心」二句，即前入菩萨乘求无上道，三四二旨。求出世间人，即先厌离声闻缘觉诸小乘法，发心勤求无上菩提，即此令回小向大，得成就究竟涅槃心也。　　观世音为最者，正脉云：能于佛之前旨，四义全顺者，惟观世音耳门最为第一也。盖耳根圆通，即多闻者之闻根，故能独当阿难之根，即顺第一旨也。人人现具，浅深均修，故能普救诸末劫，即顺第二旨也。先得人空，次脱法执，故能应求出世，即顺第三旨也。生灭既灭，寂灭现前，故能成就涅槃心，即顺第四旨也。又前二显契机，后二显契理机理双契，圣旨全孚。此观之门，所以独超诸门矣。【自余诸方便，皆是佛威神，即事舍尘劳，非是常修学，浅深同说法。】　　自观音耳根圆通之外，其余诸二十四圣，所修方便法门，皆佛之威德神力，令其即遇之事，而能舍脱尘劳也。「非是」二字双贯下句，非是通常可修之法，若通常可修学，不须仗佛威神加被，但任运进修，自能入圆也。亦非是浅位与深位，同时可以说法，若浅深可同说，不须即事而舍尘劳，但三根普利，无机不收也。　　然就诸门中，明佛威加被者：如那律失明，佛示乐见照明；槃特阙诵，佛教调息摄心；明即事舍尘者：如乌刍多淫，佛教观欲火；难陀心散，佛教观鼻端；人不皆然，岂寻常可以通修乎？且此等唯对于浅位，深位则不相宜。如普贤之大因，满慈之宿辩，善现之解空，舍利之净见，皆属深心，岂浅智初心可得入乎？若观音之耳根法门，则是浅深可以同说，久长可以共修，而最初入门方便，更无过于此矣。　　五结答覆命竟。◎　寅六、求加总结【顶礼如来藏，无漏不思议，愿加被未来，于此门无惑，方便易成就。堪以教阿难，及末劫沉沦，但以此根修，圆通超余者，真实心如是。】　　初二句有二解：一敬礼尊法也。以此耳根一门，修证定礼，即前佛说三如来藏，自性清净之理体也。所证定用，乃属无漏无为，不思议之事用也。此正如来真如法身，全体大用也，故顶礼求加。二敬礼三宝也。如来藏，如来即佛宝也。藏，谓藏心法宝也。无漏不思议，意指圆通诸圣，僧宝也。无漏指大阿罗汉，已断见思故不思议指诸菩萨，神用莫测故，故我顶礼愿求加被。未来学者，于此一门无惑。无惑当作两解：一无生疑惑。加被众生，于此法门，必信从而无疑惑也。二无生迷惑。加被众生，于此法门，必解悟而无迷惑也。此正初心方便，不迟而速容易成就也。何以故？因未修之先，本来现具圆通之相，由是加修，一反闻间，弹指可超无学，乃至入住成佛，不劳多劫，岂不容易成就哉！　　堪以教阿难，及末劫沉沦者。自阿难以至末劫群生，俱是当机，以阿难多闻，耳根偏利故堪教。此即答佛敕选时，嘱云：欲令阿难开悟，二十五行谁当其根？娑婆世界，声论得以宣明，虽至末劫沉沦，亦耳门堪教。此即答前兼我灭后，此界众生，何方便门，得易成就也。但以此根修二句，明其但以此耳根一门修习，而所证圆通便超其余二十四圣。凡欲修楞严大定者，真实修心要诀，不过如是而已。此文殊奉命拣选，乃至求加总结，唯此耳根反闻独当其选矣。　　二如来教示一门深入竟。◎　辛三、大众承示开悟证入分二　壬初、阿难一类开悟　二、登伽一类证入　今初【于是阿难，及诸大众，身心了然，得大开示，观佛菩提，及大涅槃，犹如有人，因事远游，未得归还，明了其家，所归道路。】　　此阿难一类之机，所知障轻，故能顿悟。而烦恼障重，故未能顿证。且圆顿教旨，惟重彻悟，不愁不证。阿难，既是大权示现，虽不证亦复何碍。于是即指，文殊偈选之后，于是时也。阿难，及诸大众，一类之机，各各身心了然，此与五卷偈后，身心皎然不同。彼以身心，结之次第，与解之次第，皎然明白矣。尚未知所入一门是何门，当以何修法，此了然者，豁然贯通义。由闻文殊偈选，分明指出：将闻持佛佛，何不自闻闻。及成就涅槃心，观世音为最。是了知从入之门，独在耳根。而修证，唯在旋流。又明得耳根解，而六处之根齐解，是身了然，以根即身也。明得闻性复，以六处之性齐复，是心了然，以性即心也。得大开示，因前未知，从入之门，冀佛冥授，于是如来，敕令诸圣，各说本门。再令文殊，分明拣选，傍敲侧击，借口传言。到此始得豁然贯通，功由得大开示也。　　观佛菩提，及大涅槃者，解见在前不覆。今得大开示，观佛智断二果，修证之法了然不昧，故以喻明之。犹如有人者，喻阿难及诸大众，一念未动以前，安住菩提涅槃家乡。俄而无明不觉忽动一念，三细勃兴六粗竞作，背觉合尘流而忘返。即同因事远游，六道往返，日久月深，不唯未得归还，即家乡之道路亦几忘失。今者幸遇如来种种开示，及闻文殊敕选，虽未即得圆通，而相似解发，已知耳根解结次第，旋流即获无妄。即同明了其家所归道路，虽未俶装锦旋，然已了知。归家道路，即无上乘妙修行路矣。◎　壬二、登伽一类证入【普会大众，天龙八部，有学二乘，及诸一切新发心菩萨，其数凡有十恒河沙。皆得本心，远尘离垢，获法眼净。】　　此约登伽一类。烦恼障轻，故能顿证。然圆顿行人，悟即彻底，证分浅深。而登伽前闻神咒，不思议力加持，顿证三果。此以闻偈开悟，乘悟顿断残思，故与此等列作一类。凡经叙证多从深至浅，此中三段但约圆位：一初住，二七信，三初信也。普会大众，总标在会之机。天龙八部，应是利根凡夫。有学二乘，应是不定初心。发心菩萨，应是圆人初机。此等宿因实深，现位虽浅，皆属烦恼障轻，故得乘悟证入，其数有十恒河沙，可谓机熟者众。皆得本心者，咸皆悟得本有真心，此心即六根门头，圆湛不生灭性也。与第三卷末，阿难等获本妙心，同一心相。但彼悟得，此则证得也。良以圆人，初后二心究竟不别，故初住即证得本有真心矣。远尘离垢，得法眼净者，正脉云。即四卷想相为尘，识情为垢，二俱远离也。觉所觉空则尘远，空所空灭则垢离矣。得法眼净者，庄严论解法眼净。初地见道位，若依圆教即十住初心也。盖生灭即灭，寂灭现前，即法眼净矣。此位是证彻圆通因地心，成果地初步。四卷末云：则汝法眼，应时清明是也。【性比丘尼，闻说偈已成阿罗汉。】　　性是登伽，华言出家，名比丘尼，尼即女也。闻文殊说偈已，增进成阿罗汉。即圆之七信，借小圣名，称大凡位。按圆通即此根初解，先得人空，而文齐于闻所闻尽也。【无量众生，皆发无等等，阿耨多罗三藐三菩提心。】　　此初发心菩萨，即圆教初信位，数以无量称者，愈见其不可思议也。智论云：阿婆磨，此翻无等等，以佛果菩提乃为无等，谓无有何法可与齐等也。今既皆能发成佛之心，谓于无可等者，今己能等，故曰无等等也。阿耨多罗三藐三菩提，合之即一佛字，此名乃超九界以独尊之号，从下释上：三菩提，此云正觉，超过六凡众生之不觉。三藐，此云正等，超过二乘人自他不能平等，但求己利不肯利他。阿耨多罗，此云无上，超过菩萨之有上。虽为等觉菩萨，犹有妙觉，尚称有上士。唯佛一人，独当此称。宝镜疏云：当机所求，唯曰路，曰门，乃至赐屋，是尚未知有本家也。今闻耳根圆通之后，经家直叙曰家者，正显当机大众，了明自心，不从人得，义如本家，非赐屋之可比也。然即以此耳根返闻，为还涅槃乡，归菩提家之门路也。　　初选根直入一大科己竟。◎　庚二、道场加行分二　辛初、初请略说　二、重请详示　辛初分二　壬初、难请　二、如来说　今初【阿难整衣服，于大众中，合掌顶礼，心迹圆明，悲欣交集，欲益未来诸众生故，稽首白佛：大悲世尊！我今已悟成佛法门，是中修行得无疑惑。】　　此道场加行科，乃为圆根近下者设也。然上科为初方便，此科更为最初方便，亦助修圆通而已。阿难整理衣服，于大众中，合十指爪，顶礼于佛。心迹圆明，悲欣交集者。心，即根中圆湛不生不灭之真心。迹，即旋流反闻，次第解结之事迹。不达本有之心，则旷劫积行。徒劳无益，不达修证之事，则尘埋宝藏，莫救贫穷。今性修毕达，故曰圆明。即上明了其家，所归道路之义。得路未归故悲，到家有望故欣，一时悲欣交集于一心也。　　自解已圆，愍后未悟，现欲利益，未来末法诸众生等。稽首白佛称曰：大悲世尊！因如来悲心无尽故，我今已悟成佛法门者，言我求成菩提，最初方便，而今相似解发，已悟成佛法门。是中修行得无疑惑者，是中指耳根之中，修行即离尘照性，旋流反闻工夫。得无有疑惑，不劳重建道场也。【常闻如来，说如是言：自未得度，先度人者，菩萨发心。自觉已圆，能觉他者，如来应世。我虽未度，愿度末劫，一切众生。】　　此显道场，专为心迹。未得圆明者请也，常闻如来所说如是言，即指下之所说。无论因人果人，皆以利他为事业。自未得度，先度人者，此指因人。无明未尽，犹非得度，但舍己利他，此是菩萨发心，以度人为先，先尽生界，后取菩提也。自觉已圆，能觉他者，此指果人。自心三觉已经圆满，万德毕备，而能觉悟，法界众生。此如来十号，以应世为本，倒驾慈航，果后兴悲也。我虽未度三句，愿学菩萨，发利他之心。我虽未度，愿度末劫，一切众生。此为地藏菩萨「众生度尽，方证菩提」是也。【世尊！此诸众生，去佛渐远，邪师说法，如恒河沙，欲摄其心，入三摩地。云何令其安立道场，远诸魔事，于菩提心，得无退屈。】　　此请道场，远离魔事，复称世尊。此诸众生，指末劫时候，去佛渐远，根机愈薄。邪说竞兴，鱼目难辨，蛊惑初心，彼彼皆是，如恒河沙之多。且邪必乱正，有欲初心后学收摄其心，从闻思修入三摩地，岂不难哉？敢请如来：云何令其初心后学安立道场，使诸魔事自然远离，不能惑乱于菩提心，念念增长得无有退屈也。　　初阿难请竟。◎　壬二、如来说分三　癸初、许说承听　二、总举三学　三、别列三学　今初【尔时世尊，于大众中，称赞阿难。善哉善哉！如汝所问安立道场，救护众生末劫沉溺，汝今谛听当为汝说。阿难大众，唯然奉教。】　　此赞其请问之当，而许说也。正脉云：善哉有二意。一善其发利他心，得菩萨正行；二善其请道场意，得利他法要也。意谓如汝所问，祗恐邪师说法，扰乱定心。必须安立道场，方可远离魔事。此诚救度一切众生，末劫之时，免于沉沦陷溺，极要之法也。汝今谛听，吾当为汝分别解说。阿难大众唯然奉教者，唯然，应诺之辞，奉命承教而谛听也。◎　癸二、总举三学【佛告阿难：汝常闻我毗奈耶中，宣说修行。三决定义，所谓「摄心为戒，因戒生定，因定发慧」，是则名为，三无漏学。】　　此佛正说道场助行。宝镜疏云：以持戒诵咒，为助修之行也。盖前佛对当机，一往发明如来藏心，由耳根圆通悟理直入者，乃为正修也。今当机怜愍末劫，恐多障难，故远魔辩异，设立道场。所以如来有带事兼修之说，名为助行，谓助正修之行也。然助有二：一惑重者，先持禁戒，以制断发业无明。二习重者，兼持秘咒，令熏断俱生无明。故知末世修禅定者，非此助行则不免于邪说所惑，而成魔魅也。　　佛告阿难：汝寻常岂不闻我所宣说，毗奈耶中，有三种修行决定义耶？毗奈耶，大小乘律藏之通名，故佛常说，阿难常闻。毗尼，此翻善治。谓自治淫怒痴，亦能治人淫怒痴，亦云调伏，谓调练三业，制伏过非也。毗奈耶，正诠戒学，兼诠定慧。故成三决定义，谓决定依此修证也。　　摄心为戒者，检异权小，多约身口事相为戒。今约大乘，但收摄其心，一念不生，众戒具足。所以摄心，便名为戒。因戒生定者，心既摄已，寂然不动，渐生于定，如风止息，波浪自停。圆觉经云：尸罗不清净，三昧不现前。因定发慧者，定心成就，本明渐发，照涵万象。如风停水湛，自体生光。圆觉经云：无碍清净慧，皆从禅定生。则名为三无漏学。以能修三无漏学，不漏落于生死轮回故。正脉云：今此所修，仍是耳根圆通。但为最初近下之根，特加戒律、道场、持咒之三事故。大科云加行也。至于因戒所生之定慧，仍是亡尘尽根妙定，及彼定所得三空慧耳。观经文但惟详戒，而略于定慧可见也。　　问：「前门何不用此？」答：「中根烦恼轻微，无自起淫等四念，且彼于亡尘时防护有力，世俗曲屈声已不容入，安有自起四念？何况道理径直等声，一并止绝哉。至于阿难初果，已能不入色声等六尘，但加反闻，倘不多费亡尘之力，安有自起淫等之念耶？故知斯门特为尘劳素重，不待声引而频举，自发淫等四念。乃至身口亦所未免者，加四戒以为反闻之前方便。加道场持咒，以为正反闻时之助行也。旧解全不知此，杳无一字，岂自此后别为一法门哉？此非一小失，故特为警示，学人珍重。结名三无漏者，戒中已自不容，一念漏于诸非，何况定慧？然此非但不漏落于三有而已。已，以注心反闻，兼不漏落空有二边，所以为真无漏，而非小乘比也。」　　二总举三学竟。◎　癸三、别列三学分二　子初、历明预先严戒　二、略示场中定慧　子初分二　丑初、正教持戒　二、助以咒力　丑初分三　寅初、摄前征起　二、开释四重　三、总结远魔　今初【阿难！云何摄心？我名为戒。】　　心为戒本，若摄之则名持戒，若放之则为破戒。故以摄心，名为戒也。◎　寅二、开释四重分四　卯初、断淫　二、断杀　三、断盗　四、断妄　卯初分二　辰初、曲分损益之相　二、判决邪正之说　辰初分三　巳初、首陈持犯利害　二、预辨魔佛教仪　三、确定菩提成否　巳初分二　午初、持则必出生死　二、犯则必落魔道　今初【若诸世界，六道众生，其心不淫，则不随其生死相续。】　　此明戒为三学之首。以初卷至四卷半，皆明生信开解，即是慧学。自举喻华屋，请示修门，至此乃是定学。以故向下为根机稍下者，正明戒学。则知此经，俱诠三学。然唯说四重，以是大小二乘，共具之根本戒也。温陵曰：诸经戒杀居首，谓设化以慈悲为先。此经淫戒居首，为真修以离欲为本。盖欲气粗浊，染污妙明。欲习狂迷，易失正受。续生死，丧真常，莫甚于此，故须首戒也。　　若诸世界，六道众生，皆因淫欲，而正性命。是以缠缚生死，其心不淫，则不随其生死相续者。而于淫欲一事，非但不动身口，亦不生一念思想之心方为不犯，方与摄心为戒相应。余三仿此，既心戒清净，则树倒根断，枝叶不生，自不随其生死相续。如后干慧地文云：欲爱干枯，根境不偶，现前残质，不复续生，可证斯义。◎　午二、犯则必落魔道【汝修三昧，本出尘劳；淫心不除，尘不可出。】　　汝修耳根三昧，本思出离尘劳。尘劳即界内见思二惑，淫心不除，尘劳必不能出，淫欲为尘劳上首故。【纵有多智，禅定现前，如不断淫，必落魔道。上品魔王，中品魔民，下品魔女。】　　此承上文，带淫修禅，尘不可出。纵有多智者，世智辩聪，善说诸法。禅定现前者，世间禅定，善入住出，而得现前。纵有二字，双贯多智禅定二种。如不断淫者，于修三昧时，不舍绝淫念，皆为魔业，必落魔道。魔乐欲境，今既不断淫欲，上品则堕魔王。以魔界欲胜福强，心灵非禅智不能便生，今以禅智，而助淫心，使淫增炽。如阴魔中，行空禅者，却留尘劳，广化七珍，多增宝媛是也。设无世智禅定，则直堕地狱无疑矣。中品则堕魔民，下品则堕魔女，上中下三品，则随福厚薄以为阶降耳。【彼等诸魔，亦有徒众，各各自谓，成无上道。】　　彼等诸魔，其徒实繁，以淫欲为传法，递相传授，令不断绝。各各自谓，成无上道，我慢成习，非果计果。如受魔文云：其人亦不觉知魔著，自言谓得无上涅槃是也。　　初首陈持犯利害竟。◎　巳二、预辨魔佛教仪分二　午初、贪淫化世即魔教　二、教人断淫即佛诲　今初【我灭度后，末法之中，多此魔民，炽盛世间。广行贪淫，为善知识，令诸众生，落爱见坑，失菩提路。】　　我者佛自称，灭五住烦恼，度二种生死，即去世之别称也。正像已过，末法之中，去圣时遥，魔强法弱，故云多此魔民，炽盛世间。此多魔教，生受其惑，死为魔眷，如后受魔文云：命终之后，必为魔民是也。如火炽然盛发，世间尽受其焚。如后想魔文云：如是邪精，魅其心腑近则九生，多逾百世，令真修行，总成魔眷是也。　　广行贪淫者，即先世带淫修禅之辈，来为教师，现通现慧，密教行淫，以为佛事，递相传授。为善知识者，自以为善知行淫之事，善识行淫之理。如后想魔文云：赞叹行淫，不毁粗行，将诸猥媟，以为传法是也。令诸众生，落爱见坑，失菩提路。爱即思惑，见即见惑，而以淫欲为教化之端，则堕爱坑。而以淫欲为真修之法，则堕见坑。不能自出，而失菩提正路矣。◎　午二、教人断淫即佛诲【汝教世人，修三摩地，先断心淫。（是名如来）先佛世尊，第一决定，清净明诲。】　　此嘱阿难，转教末世。初心修三摩地者，即耳根圆通。淫欲为大定冤贼，不唯身不行淫事，且要心不起淫念方可。此正防微杜渐，临深履薄之诫。果能如是，方名如来，先佛世尊，第一决定，清净明诲。如来指今佛，先佛世尊指过去诸佛。今昔之佛，皆作是说，定可信从也。第一者，居四重之首，决定断除心淫，清净修学，究竟明诲也。◎　已三、确定菩提成否分二　午初、喻不断无成　二、劝深断方成　今初【是故阿难，若不断淫修禅定者，如蒸沙石，欲其成饭，经百千劫，只名热沙。何以故？此非饭本，沙石成故。】　　此承上是佛教断淫之故。阿难，若不断淫心修禅定者，如蒸沙石，欲其成饭。经百千劫，祗名热沙，此非饭本。而以禅定薰修，喻之以蒸。以不生灭心，为本修因，然后圆成果地修证，喻如蒸米成饭。【汝以淫身，求佛妙果，纵得妙悟，皆是淫根。根本成淫，轮转三途，必不能出。如来涅槃，何路修证？】　　设汝不断淫欲，是以淫身，求佛所证，妙觉极果。此因果不孚，如蒸沙成饭相似。纵得妙悟者，谓纵经多劫修习得开妙悟。合上经百千劫，只名热沙。经劫修习如蒸，得开妙悟如热相。皆是淫根五句，合上此非饭本沙石成故。根本成淫者，有淫欲种子，触处便发。由此恶业日臻，必至轮转三途，必不能出。人身尚不可得，况欲修佛果耶？如来涅槃者，佛所证之如如理。何路修证者，沙石成故，决难成饭也。◎　午二、劝深断方成【必使淫机，身心俱断，断性亦无。于佛菩提，斯可希冀！】　　机者发动之由，如弩牙也。谓身之淫机由心使作，心之淫机由念弛放，必使一念不生，身心二途，方得俱断。若使能断之性犹存，而所断缘影仍在，终非杜绝。必使断性亦无，方称药病双除，始为无病人也。正如息机归寂然，诸幻成无性矣。即此无幻之性，方合于佛果菩提。菩提佛所证之如如智，斯可希冀矣。此与上科涅槃，乃理智一如，互影说故。宝镜疏云：身断淫，律仪戒也。心断淫，定共戒也。断性亦无，道共戒也。　　初曲分损益之相竟。◎　辰二、判邪正之说【如我此说，名为佛说。不如此说，即波旬说。】　　此判决邪正。以当机深防，未来邪说乱正，魔佛难辨，而求说辨魔规则。佛则以四根本戒，以辨验之，令末世修学，永为龟鉴。如我此说，修三摩地，先断心淫者，是则名为佛说，急宜从之。不如此说，或谓行淫不碍真修，是即波旬说，速当绝之。波旬讹也，正云波卑夜，此云恶者。能伤法身，而害慧命者也。此释迦出世，魔王名也，魔定从石。梁武帝谓：此恼害于人，易之为鬼。今从梁易也。　　初断淫竟。◎　卯二、断杀分二　辰初、曲分损益之相　二、判决邪正之说　辰初分三　已初、首陈持犯利害　二、预辨魔佛教仪　三、确定解脱得否　已初分二　午初、持则必出生死　二、犯则必落神道　今初【阿难！又诸世界，六道众生，其心不杀，则不随其生死相续。】　　此杀戒。亦注重在心，非但身不行杀，乃至其心亦不起杀念。杀念尚且不起，何况身临杀事？是则可为真持戒者，可以真修三昧也。其心苟无杀念，则不负他命，不欠他债，自然不随其生死相续。何以故？如本经云：汝负我命，我还汝债，以是因缘，经百千劫，常在生死。今命债既无，生死自离矣。◎　午二、犯则必落神道【汝修三昧，本出尘劳；杀心不除，尘不可出。】　　汝修三昧，本来求出尘劳生死。如若杀心不能除去，则与众生结怨连祸，尘劳不可出矣。【纵有多智，禅定现前，如不断杀，必落神道。上品之人为大力鬼，中品则为飞行夜叉，诸鬼帅等，下品当为地行罗刹。】　　指掌疏云：恐谬辨云，多智之人，了知杀性本空，禅定得力，杀过纵使现前，似无关于尘劳。聪明长者，作家居士，吃得肉已饱，来寻僧说禅者，类多此计。故如来以纵有多智等防之。　　多智，指多世智辩聪。禅定，谓有漏禅定。现前，谓智能通达善说诸法。禅能出入三昧境界，今以禅智助杀，必定堕落神道。鬼神福报虽分胜劣，均为恶趣。故从人道而入者，谓之堕落也。上品之人，禅智胜于杀业，神通既大福德又胜，故为大力之鬼，应是天行夜叉及诸鬼主，如川岳等。人间尊奉，称帝称天者。中品之人，禅智与杀业正等，神通福德既次于上，则为飞行夜叉，诸鬼帅等应是空行夜叉，如山林城隍等。下品之人，禅智劣于杀业，神通既微福德亦劣，既次于上，则为地行罗刹，啖人精气，亦如大海边罗刹鬼国是也。【彼诸鬼神，亦有徒众，各各自谓，成无上道。】　　未证谓证，未得谓得，各各自己谬称成无上道。　　初首陈持犯利害竟。◎　已二、预辨魔佛教仪分二　午初、食肉化世即鬼教　二、教人断杀即佛诲　今初【我灭度后，末法之中，多此鬼神，炽盛世间。自言食肉，得菩提路。】　　此言灭后，末法之中世衰道微，邪魔恶鬼盛行世间，倡言食肉当得菩提正路。乃云：酒肉穿肠过，佛在心头坐。真鬼语也！【阿难，我令比丘，食五净肉，此肉皆我神力化生，本无命根。汝婆罗门，地多蒸湿，加以沙石，草菜不生。我心大悲，神力所加，因大慈悲，假名为肉，汝得其味。奈何如来，灭度之后，食众生肉名为释子。】　　此预防问难。食肉既是鬼教，佛应严戒，何故如来亦许比丘食五净肉耶？故呼阿难而告之曰：我令比丘，食五净肉者。不见杀、不闻杀、不疑为我杀、及自死、鸟残，此为五净肉。此肉皆我神力之所化生，本无命根。命根者，识暖息三，连持色心者，以为命根。下又防问难，既是如来神力，何不化谷菜，而乃化净肉？反令后之食肉者，得以借口，岂慈悲者之所为耶？乃曰：汝婆罗门国，地多蒸湿（过炕谓之蒸，过润谓之湿），加以沙石，不唯不产五谷，且草菜亦不能生。设若不化五净肉，而化稻梁蔬菜，事出反常人以为怪。我以大悲神力所加，愍其饥虚，而化成五种净肉。因大慈悲，假名为肉，令汝暂得其味聊以支身，非有心性命根之真肉也。奈何如来灭后，有实食众生肉者，而更欲名为释子耶！西域四姓出家，同称释子。涅槃经云：善男子！从今日始不听食肉，应观是食如子肉想。夫食肉者，断大悲种！【汝等当知，是食肉人，纵得心开，似三摩地，皆大罗刹。报终必沉，生死苦海，非佛弟子。如是之人，相杀相吞，相食未已，云何是人得出三界！】　　此令知必堕。汝等当知者，欲其将如来语传示末法，急为救正也。当以智知，是食肉人，纵使修学暂得心开，亦不过相似三摩地，终非真实三昧也。夫杀贪不除，现生皆大罗刹，报尽寿终必沉生死苦海，永为鬼类，非佛弟子。如是之人，命债不了，互相杀害，互相吞嗜，互相食啖，未有已时，无由解脱，云何得出三界？◎　午二、教人断杀即佛诲【汝教世人，修三摩地，次断杀生，是名如来。先佛世尊，第二决定，清净明诲。】　　此佛敕转教末世之人，修三摩地，即耳根圆通。次断杀生者，对淫能障定，杀乃违慈，故次断之。是名先佛世尊，第二种决定，清净修学之明诲也。◎　已三、确定解脱得否分二　午初、喻不断难脱　二、劝深断方脱　今初【是故阿难，若不断杀，修禅定者。譬如有人自塞其耳，高声大叫求人不闻，此等名为欲隐弥露。】　　此承上是佛教断杀之故。阿难，若不断杀，修禅定者，不得解脱。譬如有人，喻带杀修禅之人。自塞其耳者，谓以手塞耳避人听闻，而复高声大叫，谓杀生食肉无有罪报。求人不闻者，此正欲隐而弥露也。【清净比丘，及诸菩萨，于岐路行，不蹋生草，况以手拔？云何大悲，取诸众生，血肉充食？】　　首二句，指二乘持戒人。岐路者，分歧小路也。生草易长，清净二乘之众经行足尚不蹋，况以手拔耶！仁慈之心犹及草木，云何大悲，取众生血肉，以充滋养，任意食啖耶？◎　午二、劝深断方脱【若诸比丘，不服东方，丝绵绢帛，及是此土，靴履裘毳，乳酪醍醐。如是比丘，于世真脱，酬还宿债，不游三界。】　　此劝断杀。必须深断，方可脱离生死。若诸比丘六句，明服有二种：一服用，如东方丝绵绢帛，及是此土靴履裘毳。二服食，如乳酪醍醐。然虽此中，一概遮止，唯经律论所明，不无轻重。如丝绵绢帛，则大小乘并皆严禁，以其害多命也。靴履裘毳，小乘一向听许，大乘亦不全遮，以其非专为此而害命也。乳酪醍醐，大小并许。今云不服者，以能不服则弥善耳。如是比丘，子缚已断，于诸世间，真得解脱。然果缚尚存，不过酬还宿债而已。现前残质既尽，无复续生，故不再游三界。【何以故？服其身分，皆为彼缘，如人食其地中百谷，足不离地。必使身心，于诸众生，若身身分，身心二途，不服不食。我说是人，真解脱者。】　　何以故？于世真脱，服众生身分。指丝绵等，虽非身肉，然亦是彼身之一分，用之皆为彼结不离之缘。如劫初之人，体有飞光，足有蹑云，因食地肥，不能轻举。然后食其地中百谷，足不离地。百谷者，物理论云：梁者，黍稷之总名。稻者，粳糯之总名。菽者，众豆之总名。三谷各二十，合为六十。蔬果之实，各二十种。为百谷也。　　必使身心，于诸众生，若身身分。必使身心，指比丘之身心。于诸众生，指有情众生。若身，谓肌肉骨髓。身分，谓裘毳乳酪等。身心二途不服不食者，谓非但身之于众生身及身分，不服不食，而心亦无一念，贪求服食而已，是身心二途俱断。我说是人，真解脱者。既无负命索债，则三界之生缘断绝，故说是人，真解脱者。　　初曲分损益之相竟。◎　辰二、判决邪正之说【如我此说，名为佛说。不如此说，即波旬说。】　　如我此说，修三摩提，次断杀生者，是则名为佛说，急宜从之。不如此说，谓食肉不碍菩提，是即波旬说，速当远之。　　卯二断杀竟。◎　卯三、断盗分二　辰初、曲分损益之相　二、判决邪正之说　辰初分三　已初、首陈持犯利害　二、预辨妖佛教仪　三、确定三昧得否　已初分二　午初、持则必出生死　二、犯则必落邪道　今初【阿难！又复世界，六道众生，其心不偷，则不随其生死相续。】　　此断偷盗。非但盗人财物，乃至言行诈异，眩惑无识，恐令失心，以及一念，希取利养者皆是也。不唯身无偷盗，要且心无偷盗之念，方为真持戒者，可以修三昧也。此中不言身不偷盗者，以心且不动，何况身耶？不断，则往复征偿，续诸生死，断故不随也。◎　午二、犯则必落邪道【汝修三昧，本出尘劳；偷心不除，尘不可出。】　　正脉云：厌尘者，方可以出尘。贪世者，岂能以越世？【纵有多智，禅定现前，如不断偷，必落邪道。上品精灵，中品妖魅，下品邪人，诸魅所著。】　　此防谬云：多智之人，了知尘劳本空，禅定现前，弹指可超无学。虽不断偷，尘劳莫系，时节既至，要出便出，何言不可出耶？无耻禅流，往往以此饰非，故以纵有多智，禅定现前警之。谓纵有世智辩聪，有漏禅定现前，如若不断偷心，必定落于邪道。　　指掌疏云：邪道潜取，以偷心为堕缘。邪通眩世，非禅智不能发。今以禅智助偷，必当堕落。其类上品精灵者，盗日月之精华，窃天地之灵秀，附山托水，惑人祭祀者是也。中品妖魅者，盗人物之津液，窃山林之气润，为魉为魉，伺便作孳者是也。下品邪人者，赋性险曲，居心邪僻，诸魅所著者，为精灵之所附，被妖魅之所迷，妄言欺世，诡异惑俗之类。此等亦由禅智盗业，互相胜劣，而感上中下异。【彼等群邪，亦有徒众，各各自谓，成无上道。】　　此指带偷修禅，其类不一，故曰彼等群邪，亦有徒众。成慢不归，邪知邪见，不自觉知，端坐受供，居然如佛。故云各各自谓，成无上道。亦非果计果矣。　　初首陈持犯利害竟。◎　已二、预辨妖佛教仪分二　午初、潜匿眩惑即妖教　二、教人断偷即佛诲　今初【我灭度后，末法之中，多此妖邪，炽盛世间。潜匿奸欺，称善知识，各自谓己，得上人法。眩惑无识，恐令失心，所过之处，其家耗散。】　　此预言灭后末法之中，佛教陵夷妖邪得便，故言其多炽盛世间。潜匿奸欺者，炽然惑众。盛行世间，潜踪诡秘，匿诈藏奸，欺世盗名。如想魔文云：潜行贪欲，口中好言，灾祥变异，即潜匿奸欺也。信其教化，摇荡其心，妖言妖行，或现妖通，诈称得道善知识，各自谓己得上人法者。上人即是菩萨，以居声闻上故。此未得谓得，未证谓证，各谓自己已得菩萨法，此邪师自负也。眩惑无识，恐令失心者，吓诈诱乱，世间无识者，恐令其人，失于本心，亡其知见。如想魔文云：或言如来，某处出世，或言劫火，或说刀兵，即眩惑无识之事。所过之处，其家耗散者，闻某处佛出则求其接引，闻劫火刀兵则望其救济，倾家奉之。所至之处，令其家财耗散无余。【我教比丘，循方乞食，令其舍贪，成菩提道。诸比丘等，不自熟食，寄于残生。旅泊三界，示一往还，去已无返。】　　此先以己教相形显。循者顺也，方者处也。我教比丘，循顺地方处所，而行乞食之法。趣得支身，不妄求不多求，令其舍贪，为菩提道。贪为烦恼根本，根本既舍，枝末自枯，烦恼离而菩提可成。岂同妖邪，眩异惑众，贪他利养，造生死业耶？　　诸比丘等下，释出舍贪之故。我教比丘，不自炊爨熟食者。令其知身是幻，悟世无常，不过寄居于此，以了残生而已。旅泊三界者，陆宿曰旅，水宿曰泊，无非借此三界，为旅店客船，以示一度往还，自此已去，无复再返。如此行持，方为佛子。【云何贼人，假我衣服，裨贩如来，造种种业，皆言佛法。却非出家，具戒比丘，为小乘道。由是疑误，无量众生，堕无间狱。】　　云何是痛斥语，贼人谓内心窃取利养，外貌假借僧仪。稗贩如来者，稗者助也，贩即贩卖，谓著如来衣服，以助贩卖也。良以不著佛衣，不能取信于人，贩法为难，故造种种业。皆言佛法者，谓非法说法也。诡言异行，眩惑人心，造种种业，无所不至，皆言是最上一乘佛之正法。却非出家，具戒比丘，为小乘道者，谓法说非法也。若以前乞食，正教责之，彼必自是他非。却乃毁谤真实出家，具戒比丘，正修行人，为小乘道。反自妄称，我是大乘菩萨之行。由是疑误无量众生，堕无间狱者，由是法说非法之故。疑惑无量众生，以正教为小乘道，而从妄谤，由是非法说法之故。赚误无量众生，以业因为真佛法，而遵妄行。一盲引众盲，皆堕五种无间地狱，则妖邪之害，可胜言哉！　　初潜匿眩惑即妖教竟。◎　午二、教人断偷即佛诲分二　未初、先出自己诲　二、转教先佛诲　今初【若我灭后，其有比丘，发心决定，修三摩提。能于如来形像之前，身然一灯，烧一指节，及于身上，爇一香炷。】　　此教舍身微因。若我灭后，其有比丘，发大乘心，决定弃捐。诸有为相，修三摩提。即耳根圆通，如幻三摩提也。此句下，义含虑有宿生盗业，为障胜修，故教修如是微因。能于如来形像之前者，为供养佛故，亦为仗承佛力，销宿障故。又为求佛证明，除现执故。然灯烧指，及爇香炷，此为舍行。一切难舍，无过己身。今则难舍能舍，信其定消宿业也。【我说是人，无始宿债，一时酬毕，长揖世间，永脱诸漏。虽未即明，无上觉路，是人于法，已决定心。】　　我说是然灯烧指及爇香炷之人，无始宿业盗债，一时酬毕，何以舍身微因，即获如是善果耶？盗者，取他身外之财物，利养此身。今则舍难舍之自身，供养于佛，一念舍心，即是大智慧光明。无始宿债，即是黑暗，明能破暗，理固然也。　　长揖即永辞也。世间，即有漏三界。永脱诸漏者，谓永远脱离见思诸漏，而出生死。无上觉路者，正谓无上妙觉菩提之路。即五十五位，圆通已后事。此人虽未即明圆通法门，信知必得，决知无有疑心也。【若不为此，舍身微因，纵成无为，必还生人酬其宿债。如我马麦，正等无异。】　　设若不为此舍身酬债微因，以求忏悔灭罪，则纵成佛，虽得无漏无为，必定还来生于人间，酬其宿债，以其宿业未尽故。如我在毗兰邑中，食马麦之报，无有异也。　　按兴起经，昔舍卫国，毗兰邑，阿耆达王，请佛与五百比丘三月供斋。时有魔惑王心，入宫耽荒五欲，供六日止。又值邑内饥馑，乞食不得。时有马师，减马麦半，供佛及僧，至九十日。王乃醒悟，向佛求忏。舍利询问因缘。佛言：过去毗婆尸佛时，有王请佛及僧，佛僧食已，为病比丘请一分食。过梵志山，梵志闻香，诟曰：此髡头沙门，应食马麦，何与甘馔？所教五百童子，亦如是说。尔时梵志者，今我身是。五百童子者，今五百罗汉是。然此但因宿诟佛僧，尚不免报。何况盗他财物，侵彼身分，自应酬债。要知化佛，不属业生，真佛离诸根量，唤谁受报？盖为造业众生，示有果报，令生恐惧，故今引之，以证宿债必酬。抑亦因此，以见舍行之不可不修也。◎　未二、转故先佛诲【汝教世人，修三摩地，后断偷盗，是名如来。先佛世尊，第三决定，清净明诲。】　　此敕转教。末世之人，修三摩地，即耳根圆通。后断偷盗者，对淫能障定，杀乃违慈，理应先断，故此居后也。是名如来，先佛世尊，第三种决定，清净修学之明诲也。◎　巳三、确定三昧得否分二　午初、喻不断难得　二、劝深断方得　今初【是故阿难，若不断偷，修禅定者。譬如有人，水灌漏煳，欲求其满，纵经尘劫，终无平复。】　　此承上是佛教断偷之故。阿难，若不断除偷盗之心修禅定者，譬如有人带偷修禅人。煳是酒器，漏煳喻带偷之心，水喻定慧。注水入于带偷心中，望其成就圆通，如以水灌漏煳，欲求其满。随灌随漏，纵经尘劫，终无平复。◎　午二、劝其深断方得【若诸比丘，衣钵之余，分寸不蓄，乞食余分，施饿众生。】　　若诸末世，清净比丘，三衣一钵之外，分寸不许蓄积，此止持不贪也。循方乞食，趣得支身，设有余分，尽施饥饿众生，此作持不悭吝也。合之，则断贪吝心。【于大集会，合掌礼众，有人捶詈，同于称赞。】　　上句断慢心，于大集会之中，合掌礼拜四众，以必观实相平等，见人是佛故。下二句断嗔心，有人嫌其烦渎，捶打骂詈，欢喜领受。同于称赞，以必观怨亲一相，荣辱无关故。【必使身心，二俱捐舍，身肉骨血，与众生共。】　　上二句断痴心，必使若身若心二者俱能捐舍，则断我法二执，即断痴心。下二句，转贪嗔痴慢，而成同体大悲。身肉骨血，俱皆可舍，则身心宁复有遗哉？以必观此苦、空、无常、无我，不净之物，施作佛事耳。此皆成就无偷之心。以上则于依正二报，断除偷心矣。【不将如来，不了义说，回为己解，以误初学。佛印是人，得真三昧。】　　此于佛法上，亦除去偷心，不了义说。如阿含云：蓄物可以资身进道。如婆多论：许百物各可蓄一，但禁余二者也。不将如来权乘不了义说，以此回护过犯，以为自己解释。因其自己，不能奉行大乘，反曲引权小教中不了义事，以自误误人，皆偷心不死之故。果能如是，偷心尽绝，一念纯真，即证圆通体。以是而修，名真三昧。佛印是人即得者，良有以也。　　初曲分损益之相竟。◎　辰二、判决邪正之说【如我所说，名为佛说。不如此说，即波旬说。】　　卯三断盗竟。◎　卯四、断妄分二　辰初、曲示戒劝之意　二、判决邪正之说　辰初分四　已初、首陈妄语大损　二、表己禁敕无妄　三、转教先佛明诲　四、确定菩提成否　已初分三　午初、蹑标妄语成魔　二、指述妄语之意　三、记其损善堕恶　今初【阿难！如是世界六道众生，虽则身心无杀盗淫，三行已圆。若大妄语，即（三摩地）不得清净，成爱见魔，失如来种。】　　此明妄语戒。正脉云：妄语有二，发言不实为小妄语，妄称证果为大妄语。此中所断，大妄语也。不唯口不出小大妄语，乃至其心，亦无妄语之念，方名持戒清净，可修三昧也。故呼阿难，如是世界，六道众生，虽然身心无杀则慈行成就，身心无盗则舍行成就，身心无淫则梵行成就，故曰三行已圆，前皆许其出离生死。若大妄语，即夺其不出生死。三摩地不得清净者，以其犹有贪供心故。成爱见魔者，温陵曰：贪其供养，求己尊胜，名爱魔。妄起邪见，谓己齐圣，名见魔。既已成魔，自不觉知，生同醉梦，死从沦溺。以众生本有如来藏心，为成佛之种，今为爱见二魔所劫，故曰失如来种也。◎　午二、指述妄语之意【所谓：未得谓得，未证言证，或求世间，尊胜第一。谓前人言：我（今已）得须陀洹果、斯陀含果、阿那含果、阿罗汉道、辟支佛乘、十地地前、诸位菩萨，求彼礼忏，贪其供养。】　　此指述妄语之意，惟在贪其供养。故作大妄语，所谓未得菩提谓为已得，未证涅槃言为已证。后云，况复法王，如何妄窃，乃斥乎此。此或求世间，尊为殊胜第一者。谓或复有人，不敢以菩提涅槃妄称，但求世间尊为殊胜第一。以是之故，谋现前之人，作如是言。凡夫人中，初果为上，故自谓已得须陀洹果。次于初果，又见二果为上，故自谓已得斯陀含果。次于二果，又见三果为上，故自谓已得阿那含果。次于三果，又见四果为上，故自谓已得阿罗汉道。次于出世小乘中，又见缘觉独觉中乘为上，故自谓已得十地圣人，及地前十住、十行、十回向、三贤诸位菩萨。后说云何自称得上人法，盖指乎此。末二句，即述大妄语。意言此人，作如是等大妄语者，为求彼前人向自己礼拜忏悔，贪其供养。◎　午三、记其损善堕落【是一颠迦，消灭佛种，如人以刀，断多罗木。佛记是人，永殒善根，无复知见，沉三苦海，不成三昧。】　　此作大妄语，希图利养，妄罪兼盗，永失善根。是一颠迦，亦云一阐提，此翻断善根人。善根既断，是为消灭成佛之种。如人以刀，断多罗木者。南印度，建那补罗国之北，有贝多罗树木，三十余里，树叶长广光润，诸国书写，莫不采用。其树以刀断，则不复活。佛记是人，永殒善根，无复正知正见，沉沦三途苦海，纵有禅智，咸资魔业，不成真三昧。　　初首陈妄语大损竟。◎　巳二、表己禁敕无妄分二　午初、佛敕圣化必密　二、惟除命终遗付　今初【我灭度后，敕诸菩萨，及阿罗汉，应身生彼，末法之中，作种种形度请轮转。】　　指掌疏云：佛灭度后，魔强法弱，故敕菩萨罗汉应身生彼，挽末法而扶正教，摧邪宗而救众生也。作种种形，随类现化，度诸轮转者，令出生死。所谓应以何身得度者，即现何身而说法也。【或作沙门，白衣居士，人王宰官，童男童女。如是乃至，淫女寡妇，奸偷屠贩，与其同事。称赞佛乘，令其身心，入三摩地。】　　初四句现顺行，下诸句现逆行，如佛所敕，作种种形也。或作不定辞，以妙观察智，观机现形沙门至童女等。如三十二应说：如是乃至淫女、寡妇、奸偷、屠贩者，乃菩萨涉俗利生，四摄法中之同事摄也。若不同其事，未免矫拂其心，不相顺从。若与其同事，意在得其欢心，以便与其称赞，最上一佛乘。能令众生，返迷归悟，离苦得乐，转彼邪心，令得正定。故曰：令其身心，入三摩地。【终不自言：我真菩萨，真阿罗汉。泄佛密因，轻言末学。】　　究竟不肯自言：我真菩萨，真阿罗汉。泄漏佛旨，秘密之因。轻言末学者，轻易泄言于晚学之人也。◎　午二、惟除命终遗付【惟除命终，阴有遗付，云阿何人，惑乱众生，成大妄语。】　　惟除命终者，示现舍报也。阴有遗付者，暗中有遗言付嘱也。住则不泄，泄则不住。如杜顺和尚偈云：游子漫奔波，登山礼土坡，文殊只这是，何处觅弥陀？云何是斥责辞，是人指爱见魔人，以如是未得谓得、未证谓证之魔说，惑乱后世末学众生，成大妄语。◎　巳三、转教先佛明诲【汝教世人，修三摩地，后复断除，诸大妄语。是名如来先佛世尊，第四决定，清净明诲。】　　佛敕菩萨罗汉，现身如是。汝教后世初心之人，欲修三摩地者，先虽能断淫杀盗三，后复要断除如是诸大妄语。是则名为：今昔如来第四决定，断妄语戒，清净修学之明诲也。　　三转教先佛明诲竟。◎　巳四、确定菩提成否分二　午初、喻不断无成　二、许能断必成　今初【是故阿难，若不断其大妄语者，如刻人粪为旃檀形，欲求香气无有是处！】　　此承上。是如来以断大妄语之故，又呼阿难，若不断其大妄语者，喻如刻人之干粪，而为旃檀之形，因果不类。以妄语心行喻干粪，禅定真修喻旃檀佛像。正以妄语粪秽之因，欲求禅定法身之果，岂可得乎？故曰：欲求香气，无有是处。【我教比丘，直心道场，于四威仪。一切行中，尚无虚假，云何自称得上人法？】　　所以我教比丘，不断妄语不成菩提。但依正直之心，即成道之场。华严经云：菩提妙法树，生于直心地。净名经云：直心是道场。无虚假故，于行住坐卧四种威仪，乃至语默云。为一切行中，尚要正直，无得虚假。云何妄自称尊，谓得大小诸乘，及上人之法耶？！【譬如穷人，妄号帝王，自取诛灭。况复法王，如何妄窃？因地不真，果招迂曲，求佛菩提，如噬脐人，欲谁成就？】　　穷人，以喻三摩未成，性德未显。妄称帝王者即大妄语，未得谓得、未证谓证。帝王者一国之主，妄号之自取赤族之诛，灭门之祸也。况复二句，乃以轻况重之意，言三乘贤圣尚不可窃，况佛为出世法王如何妄窃？因地不真，果招迂曲者，以大妄语为因故不真，则果地之事难免迂回屈曲，求进反退，求升反坠。而求佛果菩提，自不能成，如噬脐人。噬以口咬也，脐即肚脐，谓口脐相远，终不能及。以是自作妄语，销灭佛种，更欲望谁而成就耶？◎　午二、许能断必成【若诸此丘，心如直弦，一切真实，入三摩地，永无魔事。我印是人，成就菩萨，无上知觉。】　　此深许能断大妄语，必成无上菩提。若诸比丘，心如弓弦之直，无有谄曲之相。心是四威仪之主，心直，则四威仪中一切行门，皆悉真实永无虚假。则能直入三摩地中，永无魔事、魔行、邪险。今心直行真魔不得便，故我印是人，成就菩萨无上知觉。正脉云：菩萨无上知觉，即圆通真因地心。然以因定果，亦是无上菩提矣。　　初曲成戒劝之意竟。◎　辰二、判决邪正之说【如我所说，名为佛说。不如此说，即波旬说。】　　如我所说，断除淫杀盗之后，复更断除大妄语者，是则为正即名佛说，急当从之。若不如此说，谓前三已断，大妄语无碍真修者，是即为邪即波旬说，宜深绝之。此如来欲令阿难，将如来语传示末法，保护初心真修习者，令识天魔不被所惑也。　　四断妄竟。并上三科，开释四重竟。大佛顶首楞严经正文卷第六终
