　妙华莲华经观世音菩萨普门品释

　　　　　知定　撰述

　　　　初释经题

【妙法莲华经】

　　《法华》凡三译：
　　一、西晋武帝太康七年丙午，（公元二八六年。一说惠帝永熙元年庚戌──二九○年──一说永康元年庚申──三○○年）月支（Kusona）三藏竺法护（Dharmarhsa姓竺名昙摩罗察）译，名《正法华经》，都十卷二十七品。
　　二、东晋安帝隆安六年壬寅，（元兴元年──公元四○二年。──一说义熙二年丙午──四○六年）姚秦三藏法师鸠摩罗什译，名《妙法莲华经》，都七卷二十八品。
　　三、隋文帝仁寿元年辛酉，（公元六○一年）北天竺沙门阇那崛多（Jnanagupta译志德），与达摩笈多（Dharmagupta译法蜜）共译，名《添品妙法莲华经》，都七卷二十七品。
　　考验三译，译意大同，护本译文稍异，多本几全用什本之文：详夫护译既有所遗，什多亦难免其漏。而证所阙者，《普门品》偈也。什所阙者，《药草喻品》后之生盲喻，《五百弟子授记品》之初入海取宝喻，《法师品》（护本名《药王如来品》）之初轮王千子法供养事。多所阙者，《五百弟子授记品》及《法师品》之初。什本移《嘱累》在《药王》之前，《陀罗尼》置《普门》之后，《提婆达多》另具一品。护本《陀罗尼品》与什本同，《提婆达多》通入《塔品》，《嘱累》安在最后。多本《陀罗尼》置《神力》之后。《提婆》及《嘱累》均依护译。有谓《提婆达多品》及《普门》之后偈，什译本无，今所有者，为崛多添增者。是否属实，智者详之可耳。今所译者，即三译中第二罗什法师所译，为最盛行之本。
　　此经题共五字：前四字为别题，与诸经迥异故，后一经字为通题，诸经各各用故。妙法莲华，梵语为萨达摩奔荼利迦（Saddhanampundarika）；萨者，正妙之义；达摩，法也；奔荼利迦，白莲华也。妙法者，谓此经开权显实，会三归一，中道了义故。略有四义：所谓巧妙、胜妙、微妙、绝妙。言巧妙者。谓此经巧开方便之门，巧灭执三之见，巧示真实之相，巧生己一之惠故。言胜妙者，谓此经能宣一切佛法，能示一切自在神力，能显一切秘密之藏，能说一切甚深之事故。言微妙者，谓此经所说一乘之果，无妙德而不圆，无杂染而不净，无义理而不穷，无世间而不度故。言绝妙者，谓此经所说一乘法相，广大甚深，离言绝虑故。
　　天竺莲华，应有四种：一、媪钵罗（Utpala青），二、拘某陀（Kunuda黄），三、钵特摩（Padma赤），四、奔荼利（白）。今所指者，即第四种，盖白为众色之本，一乘为余乘之宗，故取喻之。亦具四义：一、奔荼利迦，鲜白分明，花开实显；喻于此经了了分明，开权显实之巧妙也。二、莲花凡有三名，未敷之时名屈摩罗（Kumula），敷而将落名迦摩罗（Kamala），处中盛开名奔荼利迦（Pundarika）；喻于此经大机正法之时，宣示显说之胜妙也。三、此花非直出离坭水，亦乃圆之香洁，众美具足；喻于此经所说佛乘，出烦恼浊，离生死海，众德圆满之微妙也。四、此花非直荷广藕深，亦乃不著水渧，不染尘垢；喻于此经所说一乘法门广大，道理甚深，离言绝虑之绝妙也。法喻双标，故云妙法莲华。经者，梵语素怛罗（Sutra），修多罗等，译曰契经，契为契机契理之称，经为历久不变之辞。或翻为线，贯穿等义；谓线有贯摄缝缀之功，世尊灭后，弟子将如来一代时教，依文义之次第，以美妙之文句，书写于贝叶（Pattra）之上，以线缀辑成章，是名为经。基法师云：「经者，为常为法，是摄是贯。常则道轨百王，法乃德模千乘，摄则集斯妙理，贯又御彼庸生，庶令毕离苦津，终登觉岸。」

　　　　次释品题

【观世音菩萨菩门品】

　　梵语阿那婆娄吉抵输（Aryavalokitesvara），新称阿縳卢枳底湿伐逻（Avalokitesvaru），译曰观世音，观自在等。观者，能所圆融，照穷正性，世音，是所观之境。类音殊唱，俱蒙离苦，菩萨弘慈，一时普救，皆令解脱，故曰观世音。又观者，是能观之智，所谓一心三观也；世音，为所观之境，所谓一境三谛也。世音即十法界依正所出种种之音声，此音本即妙真如性，以循业发现，故有种种差别。众生迷于本闻，循声起妄，流转分别，故于十法界依正音声，不能偏圆一真法界，三谛妙理。菩萨善证耳根圆通，故观一切音声，皆妙三谛，故曰观世音。言观自在者，谓达观自在，随机赴感，悲智双运，事理无碍故。
　　《法华玄赞》云：「观者察义，俯救悲慧；世者，可破坏义，体即生死有情世间；音即音声，有情语业；世间有情起音声以归念，菩萨以大悲慧，俯观随救，名观世音：正义应云观自在，诸三业归依，必六通垂化，无暇危苦，飞轮摧拔，作不请友，为病应医，摄利难思，名观自在。」《楞严经》云：「世尊！忆念我昔无数恒河沙劫，于时有佛出现于世，名观世音。我于彼佛发菩提心。彼佛教我从闻思修，入三摩地（Sarnadha定）。初于闻中，入流亡所；所入既寂，动静二相，了然不生。如是惭增，闻所闻尽。尽闻不住，觉所觉空。空觉极圆，空所空灭；生灭已灭，寂灭现前。忽然超越世出世间，十方圆明，获二殊胜；一者上合十方诸佛，本妙觉心，与佛如来同一慈力。二者下合十方一切六道众生，与诸众生同一悲仰。……世尊！彼佛如来，叹我善得圆通法门，于大会中，授记我为观世音号。由我观听十方圆明，故观音名，偏十方界。」《悲华经》云：「若有众生受诸苦恼，恐怖等事，退失正法，随大闇处，忧愁孤穷，无有救证，无依无舍。若能念我，称我名字；若其为我天耳所闻，天眼所见。是众生等，若不得免斯苦恼者，我终不成阿耨多罗三藐三菩提（Anuttarasamyaksambodhi无上正等正觉）。复白佛言：世尊！我今复当为众生故，发上胜愿。……尔时宝藏佛寻为授记：善男子！汝观天人及三恶道，一切众生，生大悲心，欲断众生诸苦恼苦，欲断众生诸烦恼故，欲令众生住安乐故。善男子！今当字汝为观世音。……于第二恒河沙等阿僧祇劫（Asamklya-kalpa无数时）后分之中，当得作佛，号遍出一切光明功德山王如来，世界名曰一切珍宝所成就也。」《大悲心陀罗尼经》云：「善男子！此观世音菩萨，不可思议，威神之力，已于过去无量劫中，已作佛竟，号正法明如来；大悲愿力，为欲发起一切菩萨，安乐成熟众生故，现作菩萨。汝等大众诸菩萨摩诃萨，梵释龙神，皆应恭敬，莫生轻慢！一切人天常须供养，专称名号，得无量福，灭无量罪，命终往生阿弥陀（Amita）佛国。」
　　菩萨是梵语之简称，具云菩提萨埵（Bodhisattva），或云摩诃菩提质地萨埵（Mahabodhicittasattva），译曰大道心众生，道众生等；或译为大觉心有情，觉有情等。菩提者，道义，觉道是求；萨埵者，众生义，众生是化。又菩提者，觉义，智所求果；萨埵者，有情义，悲所度生。质帝，心义。摩诃，大义，谓依宏誓愿，求大菩提，勇猛精进，妙慧成就，绍隆佛种。自虽已了，犹带缘情，具悲智力，俯救秽方，机感相应，化度无量，故曰摩诃菩提质帝萨埵。
　　《智度论》云：「问曰：何等名菩提？何等名萨埵？答曰：菩提名诸佛道，萨埵名成众生。或名大心，是人诸佛道功德尽欲得，其心不可断不可破，如金刚山，是名大山。如偈说：一切诸佛法，智慧及戒定，能利益一切，是名为菩提；其心不可动，能忍成道事，不断亦不破，是心名萨埵。……菩萨心自利利他故，度一切众生故，知一切法实性故，行阿耨多罗三藐三菩提道故，为一切贤圣之所称赞故，是名菩提萨埵。所以者何？一切诸法中，佛法最第一，是人欲取是法，故为贤圣所赞叹。」平等遍满，名之为普，出入所由，目之为门。菩萨悲悯众生，善权方便，施设无量法门，示现种种之形，济拔无量众生，故曰普门。《嘉祥疏》云：「门是法门，如《华严》云：观音住大慈法门。又能通道，令物悟入，故称为门。普义有三：一、他心普，谓不虑而知，照穷法界；二、神通普，谓不动而应，十方现前；三、说法普，无言可陈，而声教弥八极也。」《华严经入法界品》云：「观自在菩萨告善财（Sudhana）言：『善男子！我住此大悲行门，常在一切诸如来所，普现一切众生之前。或以布施摄取众生，或以爱语，将以利行，或以同事，摄取众生。或现色身摄取众生，或现种种不思议色，净光明网，摄取众生。或以音声，或以威仪，或为说法，或现神变，令其心悟，而得成熟或为化现，同类之形，与其共居，而成熟之。』」
　　品者，梵语跋渠（Varga），义类相同，聚在一段，故名为品。

　　　　三释译人名

【姚秦三藏法师鸠摩罗什译】

　　姚秦，即后秦，晋时十六国之一。初羌人姚弋仲受晋封为高陵公；其第五子襄，自称大单于，为前秦苻坚所杀。后弋第二十四子苌，杀苻坚自立称秦王，据长安，史称后秦，以是姚氏所创，故别苻秦，称曰姚秦。起于公元三八四年，讫于四一七年，为东晋所灭，凡三主，共三十四年。三藏（Tripitaka）者，一、修多罗（Sutra经），二、毗奈耶（Vinaya律），三。阿毗昙（Ahidharma论），法师（Dharmaupadhyaya）者，法是轨则义，师是匠训义；谓精通经律论藏，上弘大法，下化众生，为人师范，故称法师。鸠摩罗什者，具云鸠摩罗耆婆（Kumarajiva）译曰童寿；合取父母名故，或云年少英俊，具寿者之风度故；印度（India）国人也。家世相国。什祖达多（Datta）倜傥不群，名重于国。父鸠摩罗琰（Kumarayana），将嗣相位，乃辞避出家，东度葱岭。龟玆（Kuche故址即今新疆省库车，沙雅二县之间）王闻其弃荣，甚敬慕之，自出郊迎，请为国师。
　　王有妹名耆婆（Jiva），年始二十，聪敏异常，逼琰妻之。既而怀什。什在胎中，耆婆慧解倍常。有阿罗汉达摩瞿沙（ArhanDharmaghosa）曰：「此必怀智子，如舍利弗（Sariputra）在胎之征。」及生什后，什母乐欲出家，琰未之许，遂更举一子，名弗沙提婆（Pusyadeva）。后因出城游观，见冢间枯骨，异处纵横，于是省悟身为苦本，誓愿离尘，乃七日不食，琰惧，遂许出家。具戒后，仍业禅法，专精匪懈，得须陀洹果（Srotapannaohala）。什年七岁，亦俱出家。从师受经日诵千偈，凡三万二千言。诵《毗昙》既过，师授其义，即自通达，无幽不畅。年九岁，随母至迦湿弥罗（Kasmira阿谁人）国，遇名德盘头达多（Vandhudatta），什从受《杂藏》、《中》、《长》二含，凡四百万言。达多每称什神俊，遂声彻于王，王即请入，集外道论师，共相攻难。言气始交，外道轻其年幼，言颇不逊，什乘隙而挫之。外道折伏，愧惋无言，王益敬异。至年十二，其母携返龟玆，诸国皆聘以好爵，什并不顾。时其母将什至月支（Kusana）北山，有一罗汉见而异之，谓其母曰：「常当守护此沙弥（Sramanera译勤策男），若至三十五不破戒者，当大兴佛法，度人无数，与邬波[毛@匊]多（Upaguptar），无有异也。若戒不全，不能为也，但为才智法师而已。」什至疏勒（Kashgar即今新强之疏勒县）国，顶戴佛钵，心自念言：钵形甚大，何其轻耶？俄而钵重，力不可胜，遂悟万法惟心之旨。
　　什初学小乘（梵语希那衍，Hinayana），后专务方等（梵语毗佛略，Vaipulya），乃叹曰：「吾昔学小乘，如人不识金，以[金+俞]石为妙。」因广求义要，受诵《中论》（Pranyamula-sastratika）、《百论》（Sata-）及《十二门论》（Dvadasanikaya-）等。其母闻法喜踊，博览群经，乃更请问方等深义，什为析辩诸法皆空无我，分别阴界假名非实，时会听众，莫不悲感，其母闻说，即证斯陀含果（Sakrdagami-）。什年二十，受戒于王宫，从卑摩罗叉（Vimalaksa译曰无垢眼）学《十诵律》（Sarvastivada-vinaya）。有顷什母辞往天竺，谓龟玆王曰：「汝国寻衰，吾其去矣！」行止天竺，进登阿那含果（Angami-）。临行谓什曰：「方等深教，应大阐支那（China），传之东土，唯尔之力；但于自身无利，其可如何？」什曰：「大士之道，利彼亡躯，若必大化流传，能晓悟蒙俗，虽复身当炉镬，苦而无恨。」于是留住龟玆三年，广论大乘（梵语摩诃衍那Mahayana）经论，洞悉秘奥。
　　苻坚建元十三年丁丑（公元三七七年，即东晋孝武帝太元二年）正月，太史奏曰：「有异星现外国分野，当有大德智人入辅中国。」坚曰：「朕闻西域有鸠摩罗什，襄阳有沙门（Srmana译勤息）道安（于孝武帝太元十年寂──三八五），将非此耶？」十八年（三八二）九月，坚遣骁骑将军吕光，陵江将军羌飞，率兵四万，往伐龟玆等国。临行，坚饯光等于建章宫，曰：「夫帝王应天而治，以子爱苍生为本，岂贪其地而伐之，正以怀彼道人故也。朕闻西国有罗什者，深解法相，善闲阴阳，为后学之宗，朕甚思之！贤哲者国之大宝，若得什师即日班师，驰驿送归。」光未至，什谓龟玆王曰：「国运衰矣，当有劲敌，日下人从东方来，宜供承之，勿抗其锋。」王弗听而战，龟玆遂为光破。光既获什，即日班师，中途置军于山下，将士已休，什曰：「不可在此，必见狼狈，宜徙军陇上。」光见什年齿尚少，未测其智，故不纳谏。至夜大雨滂沱，洪潦暴起，水深数丈，死者数千，光始密而异之。什曰：「此地凶亡？不宜淹留，推运揆数，应速言归，中路必有福地可居。」光从之。至凉州，闻坚为苌所害，光三军缟素，大临城南。于是窃号关外，称年太安（公元三八六年）。
　　什停凉积年，吕光父子，既不弘道，故蕴其深解，无所宣化。姚苌僭有关中，亦揖其高名，虚心要请，吕以什智多解，恐为姚谋，不许东入。及苌卒，子兴袭位，复遣使敦请弗可，乃于弘始三年（公元四○一年）五月，遣陇西公硕德，西伐凉州，凉军大败。九月吕隆上表归降，方得迎什入关。于其年十月二十日抵长安。兴待以国师之礼。次年诏集沙门大德，八百余人，于逍遥园咨受什旨，译出大小乘经论凡三百九十卷。
　　姚奏弘始十一年己酉（晋安帝义熙五年﹝西元四○九年﹞）八月二十日，寂于长安。临终誓曰：「愿凡所宣译，传流后世，咸共弘通，今于众前，发诚实誓：若所传无谬，不违佛旨者，当使焚身之后，舌不燋烂！」迨火化后，薪灭形碎，唯舌不灰。《感通传》谓什公为七佛（1、毗婆尸，Vipasyin　2、尸弃，Sikhin　3、毗舍婆，Visvabhu　4、拘楼孙，Krakucchanda　5、拘那含，Kanahanuni　6、迦叶，Kasyapa　7、释迦牟尼Sakyamuni）翻译法师，故其所译之经，辞句流畅，人所喜读。
　　译者，翻梵文为华文也。

　　　　四正释经文

【尔时无尽意菩萨，即从座起，偏袒右肩，合掌向佛，而作是言：「世尊！观世音菩萨以何因缘名观世音？」】

　　此当机请问也。尔者，即也，即上来已说《妙音来往品》已，今当更说《观音普门品》时，故曰尔时。无尽意者，梵语阿差末底（Ahsayamati）；世界无边，众生无量，菩萨以悲愿为怀，度生为务，倘一众生不尽，而菩萨之意，亦无有尽，故曰无尽意。《华严经》云：「此大愿以十尽句而得成就。何等为十？所谓众生界尽，世界尽，虚空界尽，法界尽，涅槃界尽，佛出现界尽，如来智界尽，心所缘界尽，佛智所入境界尽，世间转法转智转界尽。若众生界尽，我愿乃尽；若世界乃至转法转智转界尽，我愿乃尽。而众生界不可尽，乃至世间转法转智转界不可尽故，我此大愿善根，无有穷尽。」《大集经》云：「舍利弗（Sariputra）问无尽意：谁字仁者，为无尽意？无尽意言：唯舍利弗！一切诸法因缘果报，名无尽意，所以者何？一切诸法不可尽故。舍利弗言：唯善男子！愿仁当（编者注：「当」字疑为「者」字。）说无尽法门。无尽意言：唯舍利弗！初发无上菩提心时，已不可尽。所以者何？发菩提心，不离烦恼故；发心相续，不怖余乘故；发心坚固，不参外论故……发心无尽，无量功德悉成就故；发心平等，利众生故；发心普覆，无差异故；发心任重，诸佛所受故；发心不绝，三宝不断故。唯舍利弗！菩萨如是，为一切智，发菩提心，岂可尽耶？……佛戒无尽，因戒发心，故不可尽；佛定无尽，因定发心，故不可尽；佛慧无尽……如来戒定智慧解脱知见，其性无尽，因是五众发菩提心，岂可尽耶？如来十力四无所畏，十八不共法无尽，因如是等故，发菩提心，是故无尽；一切如来悉皆无尽，因是发心，故不可尽。三宝不断故无有尽，众生性无尽故无尽……回向无上无尽故无尽……知一切法无尽故无尽。唯舍利弗！是名菩萨发菩提心不可尽也。……舍利弗！是名菩萨摩诃萨八十无尽，是八十无尽悉能含受一切佛法。」若愚赞云：「世界无边尘扰扰，众生无数业茫茫，爱河无底浪滔滔，是故我名无尽意。」。
　　偏袒右肩者，敬之极也，此方以袒为慢，西国以袒为敬；露右者，示执奉为便，表弟子事师，充役之仪，是故以袒为恭也。合掌者，此方以拱手为恭，西国以合掌为敬；手本二边，今合为一，表不敢散诞，专至一心，一心相当，信解冥符，故以此表敬也。向佛者，以一念之诚，向万德之尊也。而作是言者，当机请问也。《释论》谓问有不解、试问、赴机等多种；今即赴机问也。世尊者，佛十号之尊称。梵语路迦那他（Lokanatha）或云婆伽婆（Bhagavat），以佛具众德，为天上人间，万世钦仰故。《成实论》云：「如是九种功德具足，于十方世界三世中尊，故名世尊。」《菩萨善戒经》云：「坏波旬（Papiyas）故，能得如来（Tathagata）身故，名婆伽婆。」观世音菩萨，是标所问之人也。因缘者，梵语尼陀那（Nidana）。意谓观音名遍十方，望重万圣，名不自彰，彰必有因，是故请问以何因缘。《疏云》：「因缘甚多，略说境智因缘。若就众生，则以善恶两机为因，灵智慈悲为缘。若就圣人，观智慈悲为因，众生机感为缘。」

【佛告无尽意菩萨：「善男子，若有无量百千万亿众生，受诸苦恼，闻是观世音菩萨，一心称名，观世音菩萨，即时观其音声，皆得解脱。】

　　此下正告当机也。佛者，梵语之略也，具云佛陀（Buddha），此译为觉；谓自觉、觉他、觉行圆满。自觉者，简于凡夫，以凡夫不能自觉故；觉他简于二乘，以二乘虽能自觉，而无觉他之行故；觉行圆满简于菩萨，以菩萨虽自他兼觉，而觉行尚未圆满故。《成实论》云：「佛者，若过去未来现在诸法，有为无为，有尽无尽，若粗若细等，一切诸法，坐道场（Bodhimandala）时，除无明睡（Aeidyasayita），得一切智（Sarvajna），朗然大悟，故名觉者。」《佛地论》云：「于一切法，一切种相，能自开觉，亦开觉一切有情，如睡梦觉醒，如莲华开，故名佛。」基法师云：「成真俗智，具自他觉，慧行俱满，标以佛名。」佛，能说之人也，无尽意，请问之人也。
　　善男子者，叹美之辞也。所行利他，符理清升，感乐之义，目之为善；纲干之能，称之为男；有绍继义，故名为子。众生者，梵语萨埵（Sattva），谓众缘和合，历劫相续，数数受报，故曰众生。广有无量，略具四生（Caturyani），所谓胎生（Jarayuja）。卵生（Andaja）、湿生（Samsvedlaja）、化生（Upapaduka）。无量百千万亿者，举其数之多也。三界生死，贪嗔痴慢，无量苦患，逼恼身心，故曰苦恼。闻者，即耳根中之闻性，体即无分别如如智理。一心者，有事有理：事一心者，历历分明，称名不乱。理一心者，了知音声性空，惟心所现，能称所称，体即法界，能所宛然，双亡双照。
　　观即观智。观其音声者，即观众生称菩萨之音声也。众生苦恼逼迫，忽称菩萨之名，必须一心无二，称性而发；菩萨观智圆照法界，故能寻声救苦，无往不应。解脱者，梵语木底（Muhti），又曰木叉（Moksa），离生死之业缚，出烦恼之爱缠，任运自在，惑障不能羁，纵横无碍，尘累不能拘，故曰解脱。《楞严经》云：「由我不自观音，以观观者，令彼十方苦恼众生，观其音声，即得解脱。」《大乘庄严宝王经》云：「若复有人，念是观自在菩萨名者，是人当来远离一切轮回之苦。」又云：「恒时念观自在菩萨摩诃萨名号，由是称念，而于是时，得诸资具悉皆丰足。善男子！观自在菩萨摩诃萨，乃至名号亦难得值。何以故？彼于一切有情，如大父母，一切恐怖有情，施之无畏，开导一切有情为大善友。……若有人能称念其名，当得生彼毛孔之中，不受沉沦，出一毛孔而复往诣入一毛孔，于彼而住，乃至当证圆寂之地。」

【「若有持是观世音菩萨名者，设入大火，火不能烧，由是菩萨威神力故。】

　　此火不能烧也。《疏》云：「持者，口为诵持，心为秉持；秉持为理不失，虽非口持，觉观亦得是口行，故通属口业机摄。」火以能烧为性，入之必烧，持名行人本不应遭，缘因差忽，设或入之，若能忆持菩萨之名，则火不能烧。势猛可畏，感应难测，故曰威神。《胜鬘宝窟》云：「外使物畏，目之为威，内难测度，称之为神。」《楞严经》云：「知见旋复，令诸众生，设入大火，火不能烧。」盖知见耀而若火，此火既灭，何火能烧？是持名众生，由于菩萨威神之力所呵护故，果报、恶业、烦恼大火悉不能烧。夫果报火上烧初禅，恶业火通于三界，烦恼火遍及九界，苟灭九界妄火，则证佛界清凉也。
　　《冥祥记》云：「晋沙门释法智，为白衣时，尝独行至大泽中，忽遇猛火四方俱起，走路已绝，便至心礼诵观世音。俄然火过，一泽之火无有遗茎者，唯法智所容身处不烧。于是始乃奉法。」
　　《唐高僧传》云：「魏末鲁郡，释法力，精苦有志，勤营塔寺。欲于鲁郡立精舍，而财不足，与沙弥明琛往上谷乞麻。一载将还，行空泽中，忽遇野火，车在下风，恐无得免。法力倦眠，比寤而火已及，因举声称观，未遑称世音。应声风转，火焰寻灭，安隐还寺。」
　　《辨正论》云：「晋竺长舒，专诵《观音经》为业。侨居吴下，比邻被焚，舒住下风，一心念观世音。焰将及，忽风回火灭，合邑惊异！有恶少讶其灵感，俟夜风急，束薪纵火投屋，四投皆灭，始嗟神力，叩头谢罪。舒曰：我诵观世音不懈，有难即免。」
　　《现果随缘》云：「明汪某，居昆山持斋三年，拟至普陀进香。元旦俶装下船，忽店傍起火，急报速回。汪曰：吾积诚三载，方朝菩萨，岂以一店易吾志乎？纵毁不归也！竟扬帆去。香毕回岷，见四面店屋悉成焦土，己店独存。」菩萨感应事迹，遍十方界，恒沙难数，玆引数则，所以令持名者，坚信心耳。

【「若为大水所漂，称其名号，即得浅处。】

　　此水不能溺也。漂者，随流水以浮沉也。由称名故，菩萨感应道交以加护，故得至浅处。《楞严经》云：「观听旋复，令诸众生，大水所漂，水不能溺。」盖闻听沸而若水，此水既灭，何水能溺？是故能令持名众生，果报、恶业、烦恼大水，悉不能溺。夫果报水上溺二禅，恶业水通于三界，烦恼水遍及九界，苟灭九界妄水，则登佛界彼岸也。
　　《梁高僧传》云：「宋京师南涧寺有释道冏，姓马，扶风人。初出家为道懿弟子。懿病常遣冏等四人，至河南霍山采钟乳。入穴数里，跨木度水，三人溺死，炬火又亡，冏判无济理。冏素诵《法华》，唯凭诚此业，又存念观音。有顷见一光如荧火。追之不及，遂得出穴。于是进修禅业，节行弥新。后与同学数人，南游上京，观瞩风化。夜乘冰度河，中道冰破，三人没死。冏又归诚观音，乃觉脚下如有一物臲卼，复见赤光在前，乘光至岸，达都止南涧寺。」
　　《法华感通》云：「唐中书令岑文本，江陵人。少信佛，常诵《法华经普门品》。曾乘船于吴江中，船坏人尽死。文本没在水中闻有人言：能诵《普门品》，水难应免。如是三言之。既而随波涌出，已著北岸，遂不死。」
　　《冥祥记》云：「晋栾荀，少奉法，尝作福富平令。先从征虏循，值小失利，舫遭火垂尽，贼亦交逼，正在中江，风浪骇目。荀恐怖分尽，犹诵观世音。俄见江中有一人挺然孤立，腰与水齐。荀心知祈念有感。火贼已切，便投水就之，体既浮涌脚以履地。寻而大军迎接败者，遂得免济。」
　　《沧粟庵随笔》云：「清普洱太守陈廷堉奉观音最虔，日诵《大悲咒》。道光癸巳，由汉江入都，舟上转帆，失足坠江。时值驶风，瞬息离舟甚远，自分必死。急念圣号及咒。浪花掀天，而水只及膝。两足如有物夹持，不遽沉没，惟袍襟瓢荡水上。后为渔船所救，上衣还不湿。」
　　《慈林集》云：「清潘国章，粤人。一日还乡，至三水，遇风覆舟。潘一心念观音名，直达海底，信步而行，期须达岸。所赍路费，仍在囊中，信大士神力不可思议也。」

【「若有百千万亿众生，为求金、银、琉璃、砗磲、玛瑙、珊瑚、琥珀、真珠等宝，入于大海，假使黑风吹其船舫，飘堕罗刹鬼国，其中若有乃至一人，称观世音菩萨名者，是诸人等，皆得解脱罗刹之难。以是因缘，名观世音。】

　　此恶风吹漂罗刹鬼国，鬼不能害也。百千万亿，言其数之众也，虽不能确定数之多少，然入海求珍，总不可独往，故云百千万亿。金（Suvarna）、银（Rupya）、琉璃（Vaidurya）、砗磲（Musaragalva）、玛瑙（Armagarbka）、珊瑚（Pravada）、琥珀（Armagarbbha）、真珠（Pearl）八宝，且为世之所珍，等者，等其余之宝也。《贤愚经》云：「田植百倍，商贾千倍，仕宦万倍，入海吉还，得无量倍。」世人为贪财宝，故不惜身命，辗转旅途，跋涉巨海，乘狂飙以前征，破骇浪而履夷。假使，设或之辞也。黑风者，暴风也。《长阿含》谓：有大黑风，暴起吹海水。《仁王经》有黑、赤、青、天、地、火六种。
　　罗刹鬼，男曰罗刹娑（Raksasa），女曰罗刹私（Raksasi），恶鬼之总名也，译为暴恶。可畏等。罗刹鬼以人为食，人尸若臭能咒养之令鲜。一人称名众皆得脱者，忧戚相关，休否是共，虽口不同唱，心助觅福，是故一人持名，多人皆获恩泽。《楞严经》云：「断灭妄想，心无杀害，令诸众生，入诸鬼国，鬼不能害。」盖妄想如鬼，所以戕法身而伤慧命者。此鬼既灭，何鬼能害。（诸难均具果报、恶业、烦恼三种，余皆仿水火难类推可知。）良以鬼以阴隐妄想为因，以杀害为堕缘。菩萨已内灭妄想，外除杀业，则全超鬼类心行。以全超威力，故能令称名众生，入诸鬼国，鬼不能害也。
　　《高僧传》云：「晋沙门竺法纯山阴显义寺主也。晋元兴中，起寺行墙，至上兰渚买材，路经湖道。材主是妇人，而应共至材所，准许价直，遂与同船俱行。既入大湖，日暮暴风，波浪如山，纯船小水入，命在瞬息。念值行无福，忽遇斯灾，又与妇人俱行，其以罔惧！乃一心诵《观世音经》。俄有大舟流趣纯。适时既入夜，行旅已绝，纯自惟念，不应有此流船，疑是神力。既而共度乘之。而此小船，应时即没，大舟随波鼓荡，俄得达岸也。」
　　又云：「宋沙门竺慧庆，广陵人也。元嘉十二年荆扬大水，川陵如一。慧将入庐山，船至小，而暴风忽起，同旅已得依浦。唯慧庆舫未及得泊，飘飏中江，风疾浪涌，静待沦覆。庆正心端念《观世音经》。洲际之人望见其舫，迎飙截流，如有数十人牵挽之者。径到上岸，一舫全济。」
　　《应验传》云：「外国百余人，从师子国（Simhala）——即今锡兰（Ceylon），泛海向扶南（即今暹罗Siam东部），忽遇恶风，飘堕鬼国，便欲尽食一舶，众人怖称观音。中有一小乘沙门，不信观音，不肯称名，鬼索此沙门，沙门狼狈学称，亦得兔脱。」以是因缘，名观世音者，所以结答名观世音之由也。以是，承上归结之。辞所以于此结答观音之名者，正就一人称名之力，而庇及朋党，明威神广被，救护平等，而显观音之名，以释无尽意之疑。疑断信生，故向下更为广说也。

【「若复有人，临当被害，称观世音菩萨名者，彼所执刀杖，寻段段坏，而得解脱。】

　　此刀杖不能伤也。《指掌疏》云：「临当被害者，或屈遭宪网，或误入仇门，顷刻身首异处，须臾性命不保，当此之时，犹能称名系念，则三昧之熟于平日可知，由此所以惑圣遮救，令彼刀杖寻来寻坏，段段零落，而刮利无所施也。」《楞严经》云：「熏闻成闻，六根销复，同于声听。能令众生，临当被害，刀段段坏，使其兵戈犹如割水，亦如吹光，性无动摇。」
　　《高僧传》云：「宋永明延寿禅师，在俗时，为钱塘江税司。性慈善。好放生，常礼念观世音菩萨。因见生即救，亏用库银，为奸所控，查办治罪，处死刑，命许自新监斩。许知其乐善受罪，欲救无法，多方劝慰。师曰：『吾以一命而救无量生命，虽死无恨。』至临刑时，一心称名，面不改色。侩子下斩，铿然有声，刀成三段。许为奏赦，官复原职，师不受，乃出家修道。」
　　《法苑珠林》云：「宋慧和，初为军谍，敌兵捕获，获斩，和力诵《观音经》，祈恳弥至，军人挥刃，三举三折，惊而释之，遂出家。」
　　《宜验记》云：「吴郡沈甲被系，临刑虔诵观音名，刀刃自断，因为放。」又云：「高荀念大士，钳锁自解。监司惊异，语荀曰：『若菩萨怜汝，斩应不死。』临刑举刃，刃断，上闻原免。」
　　《持验记》云：「明释行仁，字指一，河南光山张氏。弱冠读书白鹿洞，遇异僧诫曰：『子有大难，能持大悲圣号可解。』师矢志受持。崇祯辛巳，献寇破县，屠戮及师，刃忽自断，贼异之！得不死。遂志剃发。」

【「若三千大千国土，满中夜叉，罗刹，欲来恼人，闻其称观世音菩萨名者，是诸恶鬼，尚不能以恶眼视之，况复加害？】

　　此恶鬼不能恼也。三千大千国土者，为一佛之化境。于世界海中，一个须弥山（Sumeru），一个四大部洲（1、南赡部洲，Jambudvipa　2、东毗提诃，Puerva-videha　3、西瞿耶尼，Apara-godaniya　4、北瞿卢洲，Uttra-kura），一个四天王（Caturmaharakayikas），一个日月（Surya-Candra），一个六欲天（Kamadhatu），一个初禅天，为一小世界。如是增至千个小世界，覆以二禅，为一小千世界。其中日月等，亦各为一千。如是复积千个小千世界，覆以三禅，名中千世界。其中日月等，亦各增至百万。如是复积千个中千世界，覆以四禅，名大千世界。其日月等，亦增至各有万亿。言三千者，以其三次言千也。若论小数，则言百亿须弥日月等，若据大数，应言万亿须弥日月等。
　　夜叉（Yaksa），译曰能啖、捷疾、勇健等。鬼神阴隐想习，向暗背明，不堪光耀，菩萨威光圆照，令诸鬼神或受幽气，故目不能，视枭鸟夜视昼盲，罗刹向日不见，土地不见洞山，鬼使莫睹主事僧，是其例也。《楞严经》云：「闻熏精明，明遍法界，则诸幽暗，性不能全。能令众生，药叉、罗刹、鸠槃荼鬼（Kumbhanda冬瓜鬼），及毗舍遮（Pisaca啖精鬼），富单那（Putana臭秽鬼）等，虽近其傍，目不能视。」
　　《请观世音菩萨消伏毒害陀罗尼咒经》云：「佛告阿难（Ananda）：王舍（Rajagrha）大城，有一女人，恶鬼所持，名旃陀利（Candala），彼鬼昼夜作丈夫形，来娆此女，鬼精著身，生五百鬼子。汝忆是事不？我于尔时，教化此女人，称观世音菩萨，善心相续，入善境界。阿难当知：如此菩萨威神之力，恶鬼消伏，得见我身无此色相。我于尔时，一一毛孔，现宝莲华，无数化佛，异口同音，称赞大悲施无畏者。」
　　《高僧传》云：「梁道融，游化江陵，折毁邪神祠，回宿逆旅，夜见鬼兵甚众。一带甲挟刃据胡床坐，叱融云：君何谓鬼神无灵耶？速曳下地。诸鬼神将欲加手，融默称观世音，声未绝，即见一天将长丈余，以金刚杵拟之，鬼神惊散。」
　　又云：「梁慧简，戒业弘俊，荆州厅事东，有别斋，多鬼怪。时王建武临治，师事简，命简居之。见一黑人无目，从壁出，简默念观世音，鬼曰：承君精进，故来相试，今神色不动，岂复逼耶？还入壁中，于是遂绝。」

【「设复有人，若有罪，若无罪，杻械枷锁，检系其身，称观世音菩萨名者，皆悉断坏，即得解脱。】

　　此杻械枷锁不能系也。在手曰杻，在脚曰械，在项曰枷，连体曰锁。检者，禁制也，系者，囚拘也。《楞严经》云：「音性圆销，观听返入，离诸妄尘。能令众生，禁系枷锁，所不能著。」众生诸尘系累，六根桎梧，菩萨视听一如，根尘两销，故内无所系，外无所縳。以此威力，加被众生，故能令称名者，枷锁不能玛系也。
　　《辨正论》云；「晋郭宣、文处茂与杨收敬为友，敬犯罪，宣茂亦被桎梏。念观世音，十日后，梦菩萨安慰，谓大命无忧。俄而锁自脱，还著复解。三人发愿，若免罪，各出钱十万作功德，未几俱免。」
　　《冥祥记》云：「晋窦传者，河内人也。永和中，并洲刺史高昌，冀州刺史吕护，各权部曲，相与不和。传为昌所用作宫长，护遣骑抄击，为所俘执。同伴六七人共系一狱，锁械甚严，克日杀之。沙门支道山，时在护营中，先与传相识，闻其执厄，出至狱所候视之，隔户共语。传谓山曰：『今日困厄，命在漏刻，何方相救。』山曰：『若能全心请归，必有感应。』传先亦颇闻观世音，及得山语，遂专心属念，昼夜三日，至诚自归。观其锁械，如觉缓解，有异于常，聊试推荡，摧然离体。传乃至心曰：『今蒙哀祐，已令桎梏自解，而同伴尚多，无心独去，观世音神力普济，当令俱免。』言毕复牵挽余人，皆以次解落，若有割剔之者。遂开户走出，于警激之间，莫有觉者，便逾城径去。时已向晓，行四五里，天明不敢复进，共逃隐一榛中，须臾失囚，人马骆驿，四出寻捕，焚草践林，无不至遍。唯传所隐一亩许地，终无至者。遂得还乡，敬信异常，咸皆奉法。」
　　又云：「晋张崇，京兆杜陵人也。少奉法。晋太元中，苻坚既败，长安百姓有千余家，南走归晋，为镇戍所拘，谓为流寇，杀其男丁，虏其子女。崇与同等五人，手脚杻械，持身出坑埋筑至腰，各相去二十步。明日将驰马射之，以为娱乐。祟虑望穷尽，唯深心专念观世音。夜中械忽自破，上得离身，因是便走，遂得免脱。」
　　《应验传》云：「刘宋韩徽者，未详何许人也。居于枝江，其叔幼宗，宋末为湘洲府中兵。升明元年，荆州刺史沈攸之举兵东下，湘府长史庾佩玉阻甲自守，未知所赴，以幼宗猜贰杀之，戮及妻拏。徽以兄子系于郡狱，铁木竟体，钳梏甚严，须考毕党，将悉诛灭。徽惶迫无计，待期而已。徽本尝事佛，颇讽诵《观世音经》，于是昼夜诵经至数百遍，方昼而锁忽自鸣，若烧炮石爆炸之声。已而，视其锁漼然自解。徽惧狱司谓其解截，遽呼告之。吏虽惊异，而更钉鍱。徽如常讽诵，又经一日锁复鸣解，状如初时。吏乃具告佩玉，玉取锁详视，服其通感，即免释之。」
　　又云：「秦徐义者，高陵人也。少奉法，为荷坚尚书：坚末兵革蜂起，贼获义将加戮害，乃埋其两足，编发于树。夜中专念观世音。有顷得眠，梦人谓之曰：『今事亟矣，何暇眠乎？』义便惊起，见守防之士，并疲而寝。乃试自奋动，手发既解，足亦得脱，因而遁去。百余步隐小丛草，便闻追者交驰，火炬星陈，互绕此丛林而竟无见者。天明贼散，归投邺寺，遂得免云。」

【「若三千大千国土，满中怨贼，有一商主，将诸商人，赍持重宝，经过险路，其中一人，作是唱言：『诸善男子！勿得恐怖！汝等应当一心称观世音菩萨名号，是菩萨能以无畏施于众生，汝等若称名者，于此怨贼，当得解脱！』众商人闻，俱发声言：『南无观世音菩萨！』称其名故，即得解脱！】

　　此怨贼不能劫也。伤害身命，劫夺财货，故曰怨贼。《疏》云：「若过去流血名怨，现在夺货名贼。如此怨贼遍满大千尚能护之，轻者岂不能救。」满中者，假设之辞也。夫国土旷荡，怨贼众多，圣力尚能救济者，正显菩萨功德不可思议也。贸易四方，寻求货利，名曰商人。善识货物贵贱，巧判利润盈虚，财智特具，堪为众商之主，故曰商主。赍，亦作赉。赍持，犹言携带。所赉货物，世所珍贵，如钻石（Diamond）等，故名重宝。既赍世珍之宝，则易招贼人起盗之心，而作劫夺杀害之事。或在旷野险隘之地，或值怨贼衡出之区，故云险路。设有劫夺杀害之事，必生慞惶畏惧之心，故曰恐怖。商人众中，一人唱言，所以安慰众心，止其恐怖；劝令称名，设其上策；叹菩萨德，奖令定胆也。《疏》云：「若不安慰，则怖遽慞惶。虽安慰止怖，若不设计，唐慰何益？故劝称名。虽劝称名，若不叹德，则心不定胆亦不勇，所以叹德。」
　　无畏者，无所畏惧也。《大乘义章》云：「化心不怯，名为无畏。」《无量寿经》云：「善学无畏之网，晓了幻化之法。」南无（Namo），译曰归命等，是众生向佛菩萨至心归命信顺之语也。一人唱言，众商附和，至心归命，称菩萨名，感应道交，故得解脱。《楞严经》云：「灭音圆闻，遍生慈力。能令众生，经过险路，贼不能劫。」盖灭尘则无复外敌，圆性则咸使内融，六尘顿空，平等一照，了无自他，故一切处遍生慈力。以此慈力加被称名众生，能令碜心毒人，化为慈悲眷属；无复恶心相向，故虽涉险路，贼不能劫而得解脱也。
　　《冥祥记》云；「晋沙门释开达，隆安二年，登垄采甘草，为羌所执。时年大饥，羌胡相啖，乃置达栅中将食之。先在栅者十有余人，羌日夕烹俎，唯达——有谓并一小儿——尚存。自达被执，便潜诵《观世音经》，不懈乎心。及明日当见啖。其晨始曙，忽有大虎，径逼群羌，奋怒号吼，羌各骇怖迸走，虎乃前咬栅木，得成小阙，可容人过，已而徐去。达初见虎咬，谓必见害，既栅穿而不入，心疑其异，将是观世音力。计度诸羌，末应便及，即穿栅——将小儿——逃走。夜行昼伏，遂得兔脱。」

【「无尽意，观世音菩萨摩诃萨，威神之力，巍巍如是。】

　　此结示上文，所以知观音之威德也。摩诃萨，具云摩诃萨埵（Mahasattva），摩诃此译为大，萨埵，译为众生。大有三种：愿大、行大、度众生大。《智论》云：「摩诃名大，萨埵名众生。或名勇心，此人心能为大事，不退不还大勇心故……。多众生中起大慈大悲，成立大乘，能行大道，得最大处故，名摩诃萨埵。……复次必能说法，破一切众生及己身大邪见，大爱慢大我心等。诸烦恼故，名摩诃萨埵。……如佛语无尽意菩萨：譬如十方一切世界，乃至虚空边际，合为一水，令无量无边众生，共持一发，取一渧去。更有无数众生，如前共持一发，取一渧而去。如是令彼大水，悉令无余，众生故不尽。以是众生等无边无尽不可数不可思议，尽能救济，尽离苦恼，著于无为安隐乐中。有此大心欲度多众生故，名摩诃萨埵。」
　　巍巍，高大之称。菩萨愿力弘深，悲智广大，度生为怀，济世为务，尽虚空遍法界，寻声救苦，靡所不及，岂须弥之能形容，巨海之可比喻乎？

【「若有众生，多于淫欲，常念恭敬观世音菩萨，便得离欲。若多嗔恚，常念恭敬观世音菩萨，便得离嗔。若多愚痴，常念恭敬观世音菩萨，便得离痴。】

　　此离三毒也。欲者，梵语非梵行（Abrahmacarya），即贪欲（Raga）也。《唯识论》云：「云何为贪？于有有具染著为性，能障无贪，生苦为业。」《广五蕴论》云：「云何贪？谓于五取蕴，染爱耽著为性。谓此缠缚，轮回三界，生苦为业。由爱力故，生五取蕴。」《大乘义章》云：「染爱尘境，名之为欲。」《譬喻品》云：「诸苦所困，贪欲为本；若灭贪欲，无所依止。」夫欲气粗浊，染污妙明，欲习狂迷，易失正受，相续生死，丧失真常，莫甚于此！故《圆觉经》云：「一切众生从无始际，由有种种恩爱贪欲，故有轮回。」又云；「皆因淫欲，而正性命，当知轮回，爱为根本。由有诸欲助发爱性，是故能令生死相续。」《智论》云：「菩萨观欲种种不净，于诸衰中女衰最重。刀火雷电霹雳毒蛇之属犹可暂近，女人悭妒谄妖秽斗诤贪嫉，不可亲近。何以故？女子小人，心浅智簿，唯欲是亲，不观富贵，智德名闻，专行欲恶，破人善根。桎梏枷锁，闭系囹圄，虽曰难解，犹是易开。女锁系人，染固根深，无智没之，难可得脱。众病之中，女病最重。」《诃欲经》云：「女色者，世间枷锁，凡夫恋著，不能自拔。女色者，世间重患，凡夫因之，至死不免。女色者，世间衰祸，凡夫遭之，无厄不至。行者既得离之，若复顾念，是从地狱出，还复思入！」《资持记》云：「心行微细，粗情不觉，纵欲违戒，制御犹难。岂况悠悠，终无清脱？请临现境，自审狂心！或宛转回头，或殷勤举眼，或闻声对语，或吸气缘根，虽未身交，已成秽业。大圣深制，信不徒然！谅是众苦之源，障道之本。是以拖腥臊而为体，全欲念以为心，漂流于生死海中，焉能知返？交结于根尘网里，实谓难逃！」《楞严经》云：「若诸世界，六道众生，其心不淫，则不随其生死相续。汝修三昧，本出尘劳，淫心不除，尘不可出。纵有多智，禅定现前，如不断淫，必落魔道。」
　　嗔者，梵语讫罗驮（Krodha），谓于苦与苦具憎恚，使身心热恼，而起诸恶业。《唯识论》云：「云何嗔？于苦苦具憎恚为性。……嗔必令身心热恼，起诸恶业。」《广五蕴论》云：「云何嗔？谓于群生，损害为性。住不安隐，及恶行所依为业。不安隐者，谓损害他，自住苦故。」《佛遗教经》云：「嗔心甚于猛火，常当防护，无令得入。劫功德贼，无过嗔恚。」《华严经》云：「一念嗔心起，百万障门开。」《万善同归集》云：「以嗔恚故，焚烧功德，遮障菩提，开恶趣门，闭人天路。」
　　愚痴者，梵语慕阿（Moha），又曰无明；心性闇昧，迷于事理，一切烦恼由之而起。《唯识论》云：「于诸理事，迷闇为性，能碍无痴，一切杂染所依为业。」《法界次第》云：「迷惑之性，立之为痴。若迷一切事理，无明不了，迷惑妄取，起诸邪行，即是痴毒；亦名无明。」《广五蕴论》云：「云何须明？谓于业、果、谛、宝、无智为性。此有二种：一者俱生，二者分别。……此复俱生不俱生分别所起，俱生者，谓禽兽等；不俱生者，谓贪等相应；分别者，谓诸见相应。与虚妄决定，疑，烦恼所依为业。」《智论》云：「有利益我者生贪欲，违逆我者而生嗔恚，此结使不从智生，从狂惑生，故是名为痴，三毒为一切烦恼之根本。」《释门归敬仪》云：「下凡烦恼，征细难知，粗而易见，勿过三毒，自毒毒他，深可厌患！」《大乘义章》云：「此三毒通摄三界一切烦恼；一切烦恼，能害众生，其犹毒蛇，亦如毒龙。」
　　夫多贪欲者，不择禽兽，不计名闻，破国亡家，灭族倾宗，唯欲是视。多嗔恚者，焚功德林，灭菩提种，障慈悲道，恼害众生。多愚痴者，起诸邪见，拨无因果，迷己为物，认物为己，毁谤大乘，亵渎贤圣。此三毒者，戕害法身，伤残慧命，犹如蛇蝎，生生受生，刻刻造业，微尘难喻其数，海墨难摹其情，故言多也。菩萨以无贪无嗔无痴妙方，加被持名众生，故能令多淫众生，远离贪欲；忿恨众生，离诸嗔恚；昏钝性障众生，永离痴闇也。故《楞严经》云；「九者熏闻离尘，色所不劫。能令一切多淫众生，远离贪欲。十者纯音无尘，根境圆融，无对所对。能令一切忿恨众生，离诸嗔恚。十一者销尘旋明，法界身心，犹如琉璃，朗彻无碍。能令一切昏钝性障，诸阿颠迦（Atyantika）永离痴暗。」
　　《法华持验记》云：「唐汴州广福寺，释功迵，汴州浚仪人。六岁时母授《观音经》，累日而度。十六岁舍俗，入泰山事弘法师，少欲自节，衣布坐茅。」

【「无尽意！观世音菩萨，有如是等大威神力，多所饶益，是故众生，常应心念。】

　　此结示持名能离三毒之殊胜，并劝精进勿懈也。饶益者，利益众生，丰盈满足也。心念者，于所对之境，专注不忘，忆持不失也。《广五蕴论云》：「云何念？谓于惯习事，心不忘失，明记为性。惯习事者，谓曾所习事。与不散乱，所依为业。」《唯识论》云：「云何为念？于曾习境，念心明记为性。」《遗教经》云：「若念力坚强，虽入五欲贼中，不为所害。」是知持名须恒，勿稍间断，朝如斯，夕如斯，时时刻刻常如斯，念久功纯，不念而念，则得与菩萨念众生之心相应也。

【「若有女人，设欲求男，礼拜供养观世音菩萨，便生福德智慧之男，设欲求女，便生端正有相之女，宿植德本，众人爱敬。】

　　此明求男求女，皆满所愿也。所以以女人求子者，以女人无子，为夫所弃，翁姑所嫌，邻人所轻；男人无子，虽嗣后堪虞，或容再娶，故标女人求男也。
　　礼拜者，梵语和南（Vandana），或作那模悉羯罗（Namas-Kara）恭敬之意，现于身相也。《西域记》云：「致敬之式，其仪九等，一、发言慰问，二、俯首示敬，三、举手高揖，四、合掌手拱，五、屈膝，六、长跪，七、手膝据地，八、五轮俱屈，九、五体投地。」今所指者，即第九五体投地也。供养者，以华香灯涂果宝、饮食资财等，奉献三尊，是为财供养。依大圣之言教，如说行持，以三藏之真诠，利益众生，是为法供养。财宝充溢，善法化世，故曰福德。善知世谛，抉择事理，故曰智慧。但有智无福，则位卑而财贫，但有福无智，则识庸而见浅。智福弥合，则财位高升，名闻远传。求子众生，必望诞生贵子，菩萨以往昔所得福智之余荫加被，故能令无子众生，欲求男者，便生福德智慧之男。
　　又菩萨以福智二德庄严法身：初发心时，修六度万行，具足福德，能显法身，谓之福德庄严。修习正智，净尽无明，能显法身，谓之智慧庄严，《涅槃经》云：「若有菩萨具足如是二种庄严者，则知佛性。」次若有下，求女得女也，上文礼拜供养等并贯此文，故不重录。内政立身，幽娴贞静，曰端正；外形柔顺，和霭庄重，曰有相。宿植德本者，宿世所植善根之本也。爱敬者，羡慕尊重也。《楞严经》云：「十二者融形复闻，不动道场，涉入世间，不坏世界。能令十方，供养微尘诸佛如来，各各佛边，为法王子。能令法界无子众生，欲求男者，诞生福德智慧之男。十三者六根圆通，明照无二，含十方界，立大圆镜，空如来藏。承顺十方微尘如来，秘密法门，受领无失：能令法界无子众生，欲求女者，诞生端正福德柔顺，众人爱敬，有相之女。」
　　《转劫轮》云：「宋翟楫，画大士，虔祷求子。妇梦白衣媪送一儿来，欲接之，忽一牛横隔其中。既而生子不育。解者谓当戒牛肉。楫立誓举家戒食，又建一桥。复梦前媪送儿来，接抱之，生子名桥。楫寿九十三，孙登科犹见之。」
　　《柳崖外编》云：「冯京如，为西宁观察。民乱讨平，将军欲尽歼之，京以全家作保，为民请命。如是戮数人。夕梦大士降临，绣褓一子。谓曰：以赐汝。欲接而阻一牛。大士谓全家当戒牛肉。遂发愿不食牛。得接儿，所生子，即给谏云骕也。」
　　《冥祥记》云：「晋孙道德，益州人也。奉道祭酒，年过五十，未有子息。居近精舍。景平中，沙门谓德：必愿有儿，当至心礼诵《观世音经》，此可冀也。德遂罢不事道，单心投诚归《观世音》。少日之中，而有梦应，妇即有孕，遂以产男。」又云：「宋居士卡悦之，济阴人也。作朝请居在潮沟，行年五十，未有子息。妇为取妾，复积载不孕。将祈求继嗣。千遍转《观世音经》，其数垂竟，妾便有娠，遂生一男。」
　　《灵应记》云：「华敦三妻，十九年不生盲，祷大士啜泣哀吁。梦大士抱一男一女来，曰怜汝虔诚以付汝，次年生子，越岁生女，后不复娠矣。」
　　逊清福建泉州知府萧玉堂，湖南湘乡人也。年逾四十，未有子息，祷观音大士有孕。堂与夫人同梦长须著青袍者，顶观音跨虎而跃卧榻上，惊起，遂诞一男；即今虚云老和尚是也。

【「无尽意！观世音菩萨，有如是力。】

　　此结能满二求也。力者，梵语么[抨-平+罗]（Bala），谓菩萨功德巍巍，力大无畏，悲愿度生，靡感不应，故求男求女，皆满所愿也。

【「若有众生，恭敬礼拜观世音菩萨，福不唐捐。是故众生，皆应受持观世音菩萨名号。】

　　此示菩萨功德力用广大，随缘赴感，应病与药，凡所祈求，福备众生，是故众生，皆应受持菩萨名号。
　　《福报录》云：「杭州徐文敬公，身居台鼎，福慧交修。喜与人讲三教圣贤事迹。集刊《敬信录》等书，孳孳引人为善。太夫人日诵观世音圣号千声。喜谈因果，家人环听，娓娓不倦。翻刻《玉历钞传》，愿人改过为善。每遇凶年，必捐资周济亲族，无德色。公子本，官至东阁大学士；杞，官甘肃巡抚。孙以烜官侍郎，景熹，官盬法道。诸曾孙辈，科第蝉联。」
　　《高僧传》云：「晋中山有帛法桥，少乐转读，而稍乏声，每以不畅为慨！于是绝粒忏悔七日七夕，稽首观音，以祈现报同学苦谏，誓而不改。至第七日，觉喉内豁然，即索水洗漱云：『吾有应矣！』于是诵三契经，声彻三里许。远近惊嗟！人畜悉来观听。尔后诵经五十万言，昼夜讽咏，哀婉通神。至年九十，声犹不变。以晋穆帝永和中，卒于河北，即石虎末世也。」

【「无尽意！若有人受持六十二亿恒河沙菩萨名字，复尽形供养饮食、衣服、卧具、医药，于汝意云何？是善男子，善女人，功德多不？」无尽意言：「甚多！世尊！」佛言：「若复有人受持观世音菩萨名号，乃至一时礼拜供养，是二人福，正等无异，于百千万亿劫，不可穷尽。「无尽意！受持观世音菩萨名号，得如是无量无边福德之利。」】

　　此较量功德也。初从无尽意下，以持众多菩萨之名，及尽形四事供养，为较量之本。亿有四种：1、十万为亿。2、百万为亿。3、千万为亿。4、万万为亿。《智论》十万为亿。《瑜伽》、《显扬》百万为亿，《华严》千万为亿。恒河沙（Ganganadi-valuka），喻数之多也。《智论》云：「问曰：如阎浮提（Jarnbudvipa）中，种种大河，亦有过恒河者，何以常言恒河等？答曰：恒河沙多，余河不尔。复次是恒河是佛生处，游行处，弟子眼见，故以为喻。……是四河中，恒河最大。四远诸人经书，皆以恒河为福德吉河，若入中洗者，诸罪垢恶，皆悉除尽；以人敬事此河皆共识知，故以恒河沙为喻。复次余河名字屡转，此恒河世世不转，以是故以恒河为喻，不取余河。」恒河发源于喜马拉雅山脉（Himalaya）南麓，东南流入孟加拉湾（Bengal），全长一六八○哩。河口水道分歧，形成一大三角洲。言六十二亿恒河沙菩萨者，举福田之多也。
　　尽形寿者，举时节之长也。四事供养，咸皆具足者，举种子之多也。汝意云何下，巧问当机，令彼自答受持供养之功德殊胜也。阿那律陀（Aniruddha）往昔以一稗米饭，供养辟支佛陀（Pratyekabuddha），尚获九十劫如意之报，况值恒沙菩萨，尽形以四事供养乎？佛言下，正较量功德相等也。意谓设或有人受持观世音菩萨圣号，乃至沙时礼拜供养，与前受持六十二亿恒河沙菩萨尽寿四事供养之人，听得功德无异无别。或曰：何以持一名能胜多名？一时恭敬而胜尽寿？些须供养而胜四事？六十二亿法王子，以权实智教化众生，虽各各不同，皆不离法界海慧。持名只是音声，声音即是一真法界。未达一真，妄存一多之计，既达一真，则一亦法界，多亦法界，一不为少，多不为多，良由闻性圆明，不由声而起知见也。观音既得圆通本根，是故身心微妙，周遍法界，一身能现无量身，无量身能一身摄。由一多互融，自他平等，所以能令持一名号，与彼众多无异，而所得福亦无有异也。
　　《玄赞》引论谓：彼福德平等有二义：一者信力，二者毕竟知。信力有二：一求我身如观音，毕竟信故，谓求我六十二亿恒河沙佛（《论》云：「佛者皆是等觉地菩萨。」）身与观音，信心无异。所求圣数多少虽殊，功德无别，因心等故。二者于彼生恭敬心，如彼功德，我亦毕竟得故，谓如彼观音身，久已成佛，故智慧功德，我六十二亿恒河沙佛亦毕竟得此诸佛功德，信佛菩萨功德不异故。第二毕竟知者，决定知法界故，此由观音已得毕竟如法界故与佛无异。能证法界平等无二，故成福等。法界即法性，入初地菩萨能证一切佛菩萨等平等身故。平等身者，谓真如法身：况十地满？是故受持观世音名，与六十二亿恒河沙佛功德无别。《楞严经》云：「十四者，此三千大千世界，百亿日月，现住世间诸法王子，六十二恒河沙数。修法垂范，教化众生，随顺众生，方便智慧，各各不同。由我所得圆通本根发妙耳门，然后身心微妙含容，周遍法界。能令众生持我名号，与彼共持六十二恒河沙诸法王子，二人福德正等无异。世尊！我一名号与彼众名号无异，由我修习得真圆通。」
　　劫者，具云劫簸（Kalpa），译曰大时，以通常年月不能计算者。《大论》云：「佛以譬喻说劫义：四十里石山，有长寿人，百岁一来，以细软衣拂拭，此大石尽，而劫未尽。……」无尽意下，结成一时称名，所得福利不可穷尽也。无量者，不可以譬类得知也。无边者，广大无涯也。

【无尽意菩萨白佛言：「世尊！观世音菩萨，云何游此娑婆世界？云何而为众生说法？方便之力其事云何？」】

　　此当机请问菩萨，游娑婆世界之由也。此凡三问：初云何游此属身业，次为众生说属口业，三方便之力属意业。
　　娑婆（Saha），唐译索诃，堪忍之义。《悲华经》云：「云何名娑婆？是诸众生忍受三毒及诸烦恼，故名忍土。」《法华玄赞》云：「梵云索诃，此云堪忍。诸菩萨等行利乐时，多诸怨嫉，众苦逼恼，堪劳倦而忍受故，因以为名。」方便者，梵语伛和（Upaya），应物施权，观机设教，以巧妙之言辞，随类之身形，度脱一切众生也。《法华文句》云：「方者方法也，使者用也。法有方圆，用有差会；三权是矩是方，一实是规是圆。若智诣于矩，则善用偏法，逗会众生；若智诣于规，则善用圆法，逗会众生。」《大集》云：「能调众生悉令趣向阿耨多罗三藐三菩提，是名方便。」
　　《疏》云：「此是圣人三业，无谋而遍应一切；亦名三不失，三轮不思议化也，亦名三不护。三不护者，明观音住不思议圆普法门，实不作意计较筹量，次第经营，方施此应。既无分别，亦无前后，任运成就。譬如明镜，随时即现，一时等应，故言三业不护。三无失者，众生根机不同，浅深有异，观音虽不作逗机，逗机无失，契当前人冥会事理，故言不失。三轮不思议化者，若示为佛身，亦示佛心佛口，乃至示执金刚身，亦示金刚心口。虽普现色身屈曲利物，于法身智慧无所损灭。《净名》云：『善能分别诸法相，于第一义而不动。』不动而动，此乃不会议化故也。」

【佛告无尽意菩萨：「善男子！若有国土众生，应以佛身得度者，观世音菩萨即现佛身而为说法。】

　　此应现佛身而为说法也。国土者，梵语富罗（Para），为一切有情所居之处；有四种之殊：
　　一、凡圣同居土，为人、天、声闻。缘觉等同居之国土也。此有净秽二种：如极乐（Sukhavati）世界，其中众生具三毒见思，无三恶名，果报严净，名同居净土。如此娑婆，三恶四趣，荆棘丘陵，是名同居秽土。
　　二、方便有余土，为断见思惑，证偏空理，脱离三界生死之人所居之国土也。以善权法，断见思惑，故曰方便；尘沙无明之惑未尽，故曰有余。
　　三、实报无障碍土，为断一分无明，证一分中道之菩萨所居之国土也。行真实之法，感得胜报，色心不相妨碍，故曰实报无障碍土。
　　四、常寂光土，为诸佛如来所居之国土也：常者法身，本在常住之体；寂者解脱，一切诸相永寂；光者般若，照诸相之智慧也。今所指者，即凡圣同居之娑婆秽土也。
　　菩萨修因，志在成佛，故观音现极果之身，随其所应，而为说法也。《楞严》云：「若诸菩萨，入三摩地，进修无漏，胜解现圆。我现佛身，而为说法，令其解脱。」

【「应以辟支佛身得度者，即现辟支佛身而为说法。】

　　此应现辟支佛身而为说法也。辟支佛，具云辟支迦佛陀，又作钵罗翳迦佛陀（Pratyekcabuddha）旧译缘觉，新译独觉。《楞严》三十二应将此分为独觉缘觉二种。谓出无佛时，厌喧乐静，独处深山，修加行满，无师友教，因观飞花落叶之外缘，顿觉无常而断惑证理者，谓之独觉。此有麟角喻与部行二种：独身而无伴侣，如麟一角，为麟角喻，有伴侣而同一独悟，为部行。出有佛世，秉佛十二因缘之教，观缘悟道者，名为缘觉。
　　十二因缘者，亦名十二缘起（Dvadasaigapratityasamutpada），即众生涉三世而轮回六道之次第缘起也。
　　1、无明（Avidya），迷内外之愚痴也，谓于本性无所了明，非梦然无明，乃违理强觉之谓也。是为无始之烦恼。
　　2、行（Samskara），依过去无明之惑，而作之善恶等行业也。上二是为过去之因。
　　3、识（Vijnana），谓依过去惑业而受现世胞胎之六识身也。
　　4、名色（Namarupa），谓在胎中身心渐发育也。名即受想行识四，色即色蕴也。
　　5、六入（Sadayatana），谓六根具足，将出胎之位也。
　　6、触（Sparsa），触即六触，谓二三岁时，六根能照了事物，而尚未识别苦乐，但欲触物之位。
　　7、受（Vedana），谓六七岁以后，渐对事物，能受苦乐欣戚之位。上五为现在果。
　　8、爱（Trsna），谓十四五岁以后，生种种强盛之爱欲，而尚未知追求之位。
　　9、取（Upadana），谓成人以后，爱欲愈盛，驱驰诸境，取求所欲之位。
　　10、有（Bhana），谓依爱取之烦恼，作种种之业，受当来之果也：上三为现在因。
　　11、生（Jati），谓依现在惑业之因，于未来受生之位。
　　12、老死（Jaramarana），谓由有生故，渐至衰变终殁。老死之果。上二为未来果。
　　无明缘行，行缘识乃至生缘老死，则六道轮回，世世相续，如环无的，生死死生，终无穷尽。无明灭则行灭，行灭则识灭乃至生灭则老死忧悲苦恼灭；是故证灭谛理，永出三界，常乐真净，处于涅槃，号缘觉乘。《楞严经》云：「若诸有学，寂静妙明，胜妙现圆。我于彼前，现独觉身，而为说法，令其解脱。若诸有学，断十二缘，缘断胜性，胜妙现圆。我于彼前，现缘觉身，而为说法，令其解脱。」

【「应以声闻身得度者，即现声闻身而为说法。】

　　此应现声闻身而为说法也。声闻者，梵语舍罗婆迦（Sravaka），闻佛所说四谛声教，知苦断集，慕灭修道，勇猛精进，断见思惑，证四谛理，趋向偏真涅槃者也。言四谛者，又云四圣谛（Catvariaryastyani）：
　　一、苦谛，梵语豆法（Duhkha），逼迫为性，三界六趣之苦报也。是为迷之果。
　　二、集谛，梵语三牟提耶（Samudya），招感为性，谓贪慎等烦恼聚集诸恶业，以招感苦果也。是为迷之因。
　　三、灭谛，梵语尼楼陀（Nirodha），可证为性，谓灭除惑业而离生死也。是为悟之果。
　　四、道谛，梵语末伽（Marga），可修为性，即八正道（1、正见——Samyakarsti　2、正思惟——samkalpa　3、正语——vac　4、正业——karmanta　5、正命——ajava　6、正精进——vyayama　7、正念——samyti　8、正定——samadhi）也。
　　此二重因果，前一流转，属世间摄，后一还灭，出世间摄。所以皆前果后因者，果易见而因难知，故先示苦果令其厌恶而断集因；举涅槃妙果，使其欣乐而思修证。若有众生应以声闻身而得度者，菩萨即现声闻之形，为其说法，令其速证，然后诱之不滞化城，令进大果也。
　　《楞严经》云：「若诸有学，得四谛空，修道入灭，胜性现圆。我于彼前，现声闻身，而为说法，令其解脱。」上明应三圣身竟。

【「应以梵王身得度者，即现梵王身而为说法。】

　　此应现梵王身而为说法也。
　　梵王，即色界（Rupadhatu），初禅大梵天王也：初禅有三天：一、梵众天（Brahmakayika），梵世之庶民也；二、梵辅天（Brahmapurohita），梵王之臣佐也；三、大梵天（Mahabrahman）王，名尸弃（Sikhin译顶髻），统摄梵众，为初禅之王，娑婆之主。
　　梵是净义，以离欲染故。欲天但十善感生，梵天须兼禅定。设有众生，了知欲界是苦、是粗、是障，色界是净、是妙、是离，厌欲欣禅，故菩萨现身为说四禅出入定法，令其决定离欲生于梵世。《楞严经》云：「若诸众生，欲心明悟，不犯欲尘，欲身清净。我于彼前，现梵王身，而为说法，令其解脱。」

【「应以帝释身得度者，即现帝释身而为说法。】

　　此应现帝释身而为说法也。帝释者，梵语释迦提桓因陀罗（Sakradevanam-Indra）译曰能天帝。简称释提桓因，亦名憍尸迦（Kausika《杂阿含》云：「比丘复白佛言：世尊！何因何缘。释提桓因复名憍尸迦。佛告比丘：彼释提桓因，本为人时，为憍尸迦族姓。以是因缘，彼释提桓因，复名憍尸迦。」《智论》云：「昔摩诃陀国中，有婆罗门，名摩诃，姓峤尸迦，有大福大智慧，知友三十三人，共修福德，命终皆生须弥山顶第二天上。」）亦名富兰陀罗（Purandhara《杂阿含》云：「……佛告比丘：彼释提桓因，本为人时，数数行施，衣服饮食，乃至灯明。以是因缘，故名富兰陀罗。」）居须弥山顶喜见城，为忉利天（Trayastrmsa译曰三十三天）主，统领四方之三十二天。设有众生应以帝释身得度者，菩萨即现同类之形，为说上品十善之法，令其成就。《楞严经》云：「若诸众生，欲为天主，统领诸天。我于彼前，现帝释身，而为说法，令其成就。」

【「应以自在天身得度者，即现自在天身而为说法。】

　　此应现自在天身而为说法也。自在天居欲界顶，即他化自在天也。梵语婆舍跋提（Paranirmitavasavartin），谓假他所作，以成己乐，故曰他化自在。《智论》云：「此天夺他所化而自娱乐，故言他化自在。」慈恩云：「得异熟果，随意所念，胜下二天。下二天果，依树而得，今随欲得，故名自在。」设有众生，应以自在天身得度者，菩萨即现同类之形，为说上品十善，及未到地法，令其成就。《楞严经》云：「若诸众生，欲身自在，游行十方，我于彼前，现自在天身，而为说法，令其成就。」

【「应以大自在天身得度者，即现大自在天身而为说法。】

　　此应现大自在天身而为说法也。大自在天者，梵语摩醯湿伐涅（Mahesvara），即阿迦尼瑟吒天（Akanistka）也，居色界（Rupadhatu）顶，为三千界之主。此天有二种之殊：一、外道所事之大自在天，即《智论》所谓三目八臂骑白牛执白拂者，名毗舍阇摩醯首罗。二、十地菩萨将成佛时，居色界顶，于净居天之上，现大自在天子之胜报，以胜妙之形，行灌顶之礼，而绍继佛位者，名净居摩醯首罗。设有众生，应以大自在天身得度者，菩萨即现同类之形，为说四禅及四无量法，令其成就。《楞严经》云：「若有众生，欲身自在，飞行虚空。我于彼前，现大自在天身，而为说法，令其成就。」

【「应以天大将军身得度者，即现天大将军身而为说法。】

　　此应现天大将军身而为说法也。天大将军者，帝释之外臣，四天之属将也，如半只迦（Pancilka）韦天等。《楞严经》云：「若诸众生，爱统鬼神，救谨国土。我于彼前，现天大将军身，而为说法，令其成就。」

【「应以毗沙门身得度者，即现毗沙门身而为说法。】

　　此应现毗沙门身而为说法也。毗沙门（Vaisravana）者，北方之多闻（Dhanada）天王也。居须弥山腰北，为欲界之初天。以五戒十善得生。若有众生，欲生彼天，菩萨即现同类之身，为说五戒十善之法。上来色界单举初禅，欲界未提兜夜，四王独言北方者，非余不应，举一而该余故。《楞严经》云：「若诸众生，爱统世界，保护众生，我于彼前，现四王身，而为说法，令其成就。」

【「应以小王身得度者，即现小王身而为说法。】

　　此应现小王身而为说法也。人王有二种：
　　一、转轮圣王（斫迦罗伐棘底曷罗阇Cakravartiraya），谓具三十二相，即王位时，由天感得轮宝，转其轮宝，而降伏四方，故曰转轮王。在增劫人寿二万岁以上则出世，在灭劫人寿从无量岁至八万岁时乃出世，八万岁后，有情富乐，寿量损减，众恶渐盈，非大人器，则无轮王。然轮王复有金、银、铜、铁之四：谓金轮王领四天下；银轮王领东南西三天下；铜轮王领东南二天下；铁轮王领南洲一天下。
　　二、粟散王，谓自轮王下领一州一地之邦国小王也。设有众生，慈心化物，护念群盲，愿为国王，利乐一切，菩萨即现同类之形，为说五戒十善之法，令其成就。《楞严经》云：「若诸众生，乐为人王，我于彼前，现人王身，而为说法，令其成就。」

【「应以长者身得度者，即现长者身而为说法。】

　　此应现长者身而为说法也。长者，梵语疑叻贸钵底（Drhapati），心性平等，语实行敦，福德俱隆，资财并盈者，谓之长者。具有十德：一、姓贵，二、位高，三大富，四威猛，五、智深，六、年耆，七、行净，八、礼备，九、上叹，十、下归。《楞严经》云：「若诸众生，爱主族姓，世间推让，我于彼前，现长者身，而为说法，令其成就。」

【「应以居士身得度者，即现居士身而为说法。】

　　此应现居士身而为说法也。居士，梵语迦罗越（Kalapati），博闻强识，财德丰盈，不求宦仕，不乐名闻，惟道自娱，居家养性，名曰居士。《玄赞》云：「守道自恬，寡欲蕴德，名为居士。」《楞严经》云：「若诸众生，爱谈名言，清净自居。我于彼前，现居士身，而为说法，令其成就。」

【「应以宰官身得度者，即现宰官身而为说法。】

　　此应现宰官身而为说法也。自卿相以至百僚，从县牧以至三台，各有所典，故曰宰官。《楞严经》云：「若诸众生，爱治国土，剖断邦邑。我于彼前，现宰官身，而为说法，令其成就。」

【「应以婆罗门身得度者，即现婆罗门身而为说法。】

　　此应现婆罗门身而为说法也。婆罗门（Brahmana），又云婆罗贺摩拏，译曰净行，净裔，外意等，事奉大梵天而修行者，为天竺四姓之一。《慧琳音义》云：「婆罗门，此俗人也。谓净行高贵，舍恶法之人，博学多闻者也。」四姓之中，婆罗门最尊最贵，与余三姓，不相为伍。《譬喻经》云：「诸外人计梵王生四姓：口生婆罗门，臂生刹利（Ksatriya王种），胁生毗舍（Vaisya商贾），足生首陀（Sudra农民及奴）。」《寄归传》云：「五天之地，皆以婆罗门当贵胜，凡有座席，并不与余三姓同行。」《俱舍光宅记》云：「婆罗门法：七岁以上在家学问。十五已去，学婆罗门法，游方学问。至年四十，恐家嗣断绝，归家娶妻，生子继嗣。年至五十，入山修道。」《楞严经》云：「若诸众生，爱诸数术，摄卫自居，我于彼前，现婆罗门身，而为说法，令其成就。」

【「应以比丘、比丘尼、优婆塞、优婆夷身得度者，即现比丘、比丘尼、优婆塞、优婆夷身而为说法。】

　　此应现四众身而为说法也。此丘者，又名苾刍（Bhiksu），含义甚多；或翻乞士，破烦恼：或翻除馑，能怖魔等。言乞士者，上乞如来之法以养法身，下乞俗人之食以养色身。乞人有限之信施，以活色身，永离四种邪命；求佛无上之妙法，以资慧命，恒舍一切邪法。言破烦恼者，以修戒定慧等圣道，而破贪嗔痴等烦恼也；所谓因戒生定，因定发慧，以破身口七支见思等惑。言除馑者，凡夫贪著六情，犹饿夫饭，不知厌足；圣人已断贪染六情饥馑也，故曰除馑。又比丘清净持戒，为世人作福田，以清净法施，除众生无福无慧之两种饥馑也。言怖魔者，世间众生，均为魔眷；若正法时，有人出家，秉受具戒，入三宝数，诸天欢喜，同声赞善，梵魔王闻，生大惊怖故。又比丘必入涅槃，使诸天增盛，魔眷减少，能令魔王生怖畏故。
　　又比丘有五种之殊：一名字比丘，二自言比丘，三乞求比丘，四破烦恼比丘，五羯磨圆具比丘。言名字比丘者，如人立字，名作比丘；或世共许；或是比丘种族，因此唤为比丘，是名名字比丘。言自言比丘者，若人实非比丘，自言我是比丘；或是贼主自称比丘，是名自言比丘。言乞求比丘者，若诸俗人，为乞求以自活命，是名乞求比丘。言破烦恼比丘者，若人能断诸漏烦恼，所有集业诸苦异熟，未来生死，能善了知，永除相本，如断多罗（Tara）树头，证不生法，是名破烦恼比丘。言羯磨圆具比丘者，谓身无障难，作法圆满，是不应诃，是名羯磨圆具比丘。比丘尼（Bhiksuni）者，义如比丘；尼者，显女色之音也。
　　优婆塞，新称邬波索迦（Upasaka），译为清信士，近事男等。清是离过之名，信为入道之本，士即男子之通称。优婆夷，新称邬波斯迦，译清信女，近事女等。俱为近事三宝，受持五戒（1、不杀生，2、不偷盗，3、不邪淫，4、不妄语，5、不饮酒。）之在家二众弟子也。《楞严经》云：「若有男子，好学出家，持诸戒律；我于彼前，现比丘身，而为说法，令其成就。若有女人，好学出家，持诸禁戒；我于彼前，现比丘尼身，而为说法，令其成就。若有男子，乐持五戒；我于彼前，现优婆塞身，而为说法，令其成就。若有女子，五戒自居；我于彼前，现优婆夷身，而为说法，令其成就。」

【「应以长者、居士、宰官、婆罗门、妇女身得度者，即现妇女身而为说法。】

　　此应现妇女身而为说法也。此中不言现王妃者，《疏》云：「王家禁固，不得游散，化物为难，故不作。」若按《楞严》则此中应缺小王。如经云：「若有女人，内政立身，以修家国。我于彼前，现女主身，及国夫人，命妇大家，而为说法，令其成就。」女主，即天子妃也，国夫人，即诸侯之妻也。

【「应以童男、童女身得度者，即现童男、童女身而为说法。】

　　此应现童男女身而为说法也。童者，为八岁以上未冠者之总称。或终身男根不坏，不犯女色，称为童男。保持处身，坚贞自守，称为童女。《楞严经》云：「若有众生，不坏男根；我于彼前，现童男身，而为说法，令其成就。若有处女，爱乐处身，不求侵暴；我于彼前，现童女身，而为说法，令其成就。」

【「应以天、龙、夜叉、乾闼婆、阿修罗、迦楼罗、紧那罗、摩睺罗伽、人非人等身得度者，即皆现之而为说法。】

　　此应现八部众身而为说法也；梵语提婆（Deva）此译为天；即欲界之六天，色界之四禅天，无色界之四空天也。以自然之果报殊妙，故名为天。梵语那伽（Naga），此译为龙；有大神力，得一渧之水，能变化滂沱之雨，为水属之王也。药叉准前可知。乾闼婆（Gandharva），此译香阴；阴者，五阴之色身也。彼于五阴，惟嗅香臭而长养，故名香阴；帝释之乐神也。
　　阿修罗（Asura），旧译无酒，新译非天，或无端正。采四天下药草，酿于四大海中，欲其成酒，以龙鱼业力，海水不变，终不成酒，故曰无酒。果报类天，而无天德，故云非天。容貌丑陋，故名无端正。有大势力，口诃日月，日月为之失光，掌搏须弥，须弥为之跛[(蹄-帝)+(谪-言)]，立地顶天，入海齐腰。以性多嗔，故恒与帝释斗争，倘胜则入天宫，求四种苏陀味（Suta天甘露地）；设败，则以通力潜身入藕丝孔。按《楞严经》，阿修罗类，有四种之殊：经云「是三界中，复有四种阿修罗类：若于鬼道，以护法力，乘通入空；此阿修罗，从卵而生，鬼趣所摄。若于天中，降德贬坠，其所卜居，邻于日月；此阿修罗，从胎而出，人趣所摄。有修罗王，执持世界，力洞无畏，能与梵王及天帝释四天争权，此阿修罗，因变化有，天趣所摄。阿难！别有一分下劣修罗，生大海中，沉水穴口，旦游虚空，暮归水宿，此阿修罗，因湿气有，畜生趣摄。」
　　迦楼罗（Garuda），译为金翅鸟，翅翮金色，顶冠如意珠，两翅相去，三百六十万里，撮龙为食。《华严经》云：「譬如金趐鸟王，飞行虚空。以清净眼，观察大海龙王宫殿，奋勇猛力。以左右力，搏开海水，悉令两辟，知龙男女有命尽者，而撮取之。」
　　紧那罗（Kimnara），译曰疑神。形似人而有角，呼为人奈何有角，呼为非人，柰形似人，因此呼为疑神。为帝释之乐神，前乾闼婆为奏俗乐，此则为奏法乐者也。
　　摩睺罗伽（Mahoraga），译为大蟒神，或译地龙，大腹行等。
　　人非人者，谓八部鬼神，本悉非人，变作人形而诣佛前，听说法故。八部之众，虽预佛会，而因宿业，惑报斯类，苦乐相杂，形相丑陋，故乐出本伦，而欣慕人身也。菩萨寻声救苦，无求不应，故一一应伦，现同类之身，为其说法，令其成就。《楞严经》云：「若有诸天，乐出天伦，我现天身，而为说法，令其成就。……若摩呼罗伽，乐脱其伦，我于彼前，现摩呼罗伽身，而为说法，令其成就。」

【「应以执金刚神得度者，即现执金刚神而为说法。】

　　此应现执金刚神而为说法也。执金刚神（Vajrapani-Vajradhara），又名执金刚夜叉，金刚力土等。手执金刚仗，而护帝释宫门，遇佛出世，即降阎浮（Jambu），卫护世尊，防守道场。
　　《大宝积经》谓：昔有转轮圣王，第一夫人具足千子，俱发道意。父王欲知当来成佛次第，使千子探筹，初拘留孙佛（Krakucchanda）乃至最后，楼至如来（Rucika）。第二夫人生二子：其第一子发愿：誓为金刚力士，护千兄法。第二子发愿：誓为梵王，劝请千兄，转妙法轮。《慧琳音义》谓：贤劫千佛，楼至如来，即今执金刚神。

【「无尽意！是观世音菩萨，成就如是功德，以种种形，游诸国土，度脱众生。是故汝等应当一心供养观世音菩萨。是观世音菩萨摩诃萨，于怖畏急难之中，能施无畏，是故此娑婆世界，皆号之为施无畏者。」】

　　初无尽意下，总结上文三十二应游法界，十四无畏济群生也；是故下，令供养也。是观世音下，明于急难之中，能施无畏济诸群生也。功谓功能，德谓德本，以众生善有资润福利之功，万行为佛果庄严之德，故云功德。观音功德巍巍，神力叵测，竖穷三际，横遍十方，逐类现形，何止三十二应？随机变现，岂局娑婆世界。以种种形，言现身之众也，游诸国土，言所化之广也，度脱众生，言得益之多也。《大乘庄严宝王经》云：「观自在菩萨摩诃萨，随彼有情应可度者，如是现身而为说法，救诸有情，皆令当证如来涅槃之地。」
　　施无畏（Abhayanda）者，谓檀度（Dana-Paramita）有三：一、财施，舍财济贫也；二、法施，说法度生也；三、无畏施，救人厄难也。以无畏施于众生，故曰施无畏。《楞严经》云：「由我闻思脱出六尘，如声度垣，不能为碍，故我妙能现一一形，诵一一咒，其形其咒，能以无畏，施诸众生。是故十方微尘国土，皆名我为施无畏者。」

【无尽意菩萨白佛言：「世尊！我今当供养观世音菩萨。」即解颈众宝珠璎珞，价值百千两金，而以与之，作是言：「仁者！受此法施，珍宝璎珞。」】

　　此当机奉旨献供也：「汝等应当一心供养……」是佛慈劝供也。此云：「我今当供养。」是当机奉旨也。众宝，即金银等宝，珠即摩尼（Mani）珍珠等。璎珞，梵语枳由罗（Keyura）以众宝编织而成，用以悬于身上者。既是众宝所成，其价自难言喻，而言百千两金者，顺世之辞也。盖古人以百千两金为最贵者，而菩萨璎珞不啻堪此也。是众宝所编之璎珞，为世所珍，故曰珍宝璎珞。璎珞供养，本为施财，而言法施者，盖诸供养中，法供养最。当无尽意，最初一念发心供养，三轮空寂，施者受者及中间物，毫无相著，故成法施。或云法施者，如法布施也。

【时观世音菩萨，不肯受之。无尽意菩萨复白观世音菩萨言：「仁者！愍我等故，受此璎珞。」】

　　此观音不受，当机殷勤劝受也。观音不受者，欲生施主殷重心故，欲让二世尊故，示少欲知足故。无尽意再复殷勤伸请者，表施主诚恳，上顺佛旨，下为众生故。仁者，尊敬之称也。愍者哀怜也。我等者，献供当机在会大众，以及十方世界一切众生也。

【尔时佛告观世音菩萨：「当愍此无尽意菩萨，及四众、天、龙、夜叉、乾闼婆、阿修罗、迦楼罗、紧那罗、摩睺罗伽、人非人等故，受是璎珞！」】

　　此佛转劝受也。观音本地，唯佛能知，故须劝受。菩萨以度生为急，济世为怀，故佛以利益人非人等以告也。

【即时，观世音菩萨，愍诸四众、及于天、龙、人非人等，受其璎珞，分作二分，一分奉释迦牟尼佛，一分奉多宝佛塔。】

　　此受施转供也。观音受供者，上顺佛敕，下愍众生故。转奉二尊者，福田难遇故，展增施主利益故。《义疏》云：「举二尊者，云生灭平等不二故，《释迦》现生为智，多宝涅槃（Mahaparinivna）为断，示智断为福田故。」
　　释迦牟尼（Sakyamuni），亦名释迦文。释迦，种族名，能仁之义，牟尼，寂默之义。周襄王三十年丁酉（公元前六二二年。——一说周眧王二十六年甲寅——一○二七年），四月初八日，降生于中印度（India）迦毗罗卫国（Kapilavastu译妙德），迦毗尼园（Lumbini），名悉达多（Sarvarthasiddha）。父为迦毗罗卫国净饭王（Suddhadana），母摩耶夫人（Maya）。诞生后七日，摩耶逝世，赖姨母摩诃波阇波提（Mahaprajipati）抚育之，跋陀罗尼（Bharani）教育之。纳耶输陀罗（Yasotara译持称等）为妃，举一子，名罗睺罗（Rahula）有谓佛有三夫人，罗云为瞿夷（Gopiha）所出。
　　十九岁时，偶乘车出游，见生老病死，种种苦患，深悟世间无常，遂决意出家（Aranyaka），于二月初八夜，白马腾空，青山断发，为大沙门。曾就郁头蓝弗（UdrakaRarnaputra）等问道，后于雪山习诸禅定，鹊巢顶，芦穿膝，六年苦行。不得究竟，乃舍前诸行，受牧女乳糜之供，至尼连河（Nairanjana）侧，优楼频螺村（Urnvilva译木瓜）毕钵罗树（Pippala菩提树也）下敷草，结跏趺坐，誓曰：「不成正觉，终不起此坐。」是夜忽睹明星，朗然大悟，得一切种智，为人天之导师，四生之慈父，作大千之法王，娑婆之教主。时年三十岁（公元前五九二年十二月八日）也。于是周游十方，化导群盲，谈经三百余会，说法四十九年。
　　周景王二年戊午（公元前五四三年，一说穆王五十四年癸酉——九四八年）二月十五日，于拘尸那城（Kusinagara），跋提河（Hiranyavati亦名阿恃多伐底，Ajiravati译曰有金）边。娑罗双树（Salavana）下，般涅槃那（Mahaparinivna）。大师示寂，人天掩望，鸟兽悲鸣，山川变色，草木忧愁。
　　多宝佛塔者，如《见宝塔品》云：「乃往过去东方无量千万亿阿僧祇世界，国名宝净，彼中有佛，号曰多宝。其佛行菩萨道时，作大誓愿：若我成佛，灭度之后，于十方国土，有说《法华经》处，我之塔庙为听是经故，涌现其前，为作证明，赞言善哉！」

【「无尽意！观世音菩萨，有如是自在神力，游于娑婆世界！」】

此总结上文也。自在者，纵任无碍，进退无滞也。据《华严经》言：
　　一、寿命自在，谓菩萨成就法身慧命，了无生死寿夭之数，延万劫而不长，促一念而不短，为利有情，方便随机示现寿命延促故。
　　二、心自在，谓菩萨智慧方便，入无量三昧，游戏神通，生死无染故。
　　三、财自在，谓菩萨能以无量珍宝，严饰无量世界，随众生之所乐故。
　　四、业自在，谓菩萨万行具足，悲智双运，或现神通，或说妙法，所作行业，俱为劝化众生故。
　　五、生自在，谓菩萨以大悲心饶益众生，能随类受生，去住无碍故。
　　六、愿自在，谓菩萨能随愿乐成，于诸刹土中，成等正觉故。
　　七、解自在，谓菩萨胜解成就，能示现种种色身，演说无边妙法故。
　　八、如意自在，谓菩萨神通广大，威力难量，于世界中示现变化故。
　　九、智自在，谓菩萨智慧具足，能于十方世界，随言音慧，利乐众生故。
　　十、法自在，谓菩萨得大辩才，于诸法中，乐说无碍故。

【尔时，无尽意菩萨以偈问曰：】

　　此经家叙意。也按《添品法华》于游于娑婆世界下，有「尔时庄严幢菩萨问无尽意菩萨言：以何因缘名观世音？无尽意菩萨即便遍观观世音菩萨过去愿海，告庄严幢菩萨言：佛子谛听！观世音菩萨所行之行」之句。若尔，云何偈言：「世尊妙相具，我今重问彼……具足妙相尊，偈答无尽意。」文既相违，故知差舛。又罗什所译，本无后偈，为《添品》所具者，后人移刊于此，以补什本之不足耳。
　　偈者，梵语伽陀（Gatha），译曰孤起，与前文不相应故。梵语祇夜（Geya），译曰重颂，与前文相应故。偈颂，略有二种：一、名首卢（Sloka），凡三十二字者，谓之通偈。二、结局不问三言至八言等，必要四句者，谓之别偈。广有四种：
　　1、八字一句之四句偈，名阿菟吒阐提（Anustubh-chandas），谓之中偈。
　　2、六字一句之四句偈。
　　3、二十六字一句之四句偈，名摩罗（Mala），谓之后偈。
　　4、以六字以下为句之四句偈，谓之周利偈（Sri）。今所指者，即最后之一种也。
　　经中立偈，略有八义：1、少字摄多义故。2、赞叹者多以偈颂故。3、为顿根说故。4、为后来之徒故。5、随意乐故。6、易受持故。7、增明前说故。8、长行未说故。

【「世尊妙相具，我今重问彼，佛子何因缘，名为观世音？】

　　此当机重问前之「观世音菩萨，以何因缘，名观世音」也。世尊三十二相，八十随好，福慧具满，万德庄严，故曰妙相具。我者，无尽意之自称也。然一切法，佛说无我，今称我者，凡有四种：（一）凡夫偏计，（二）外道宗计，（三）诸圣随世假立宾主，（四）法身真我。今所指者，既非外道妄计之我，亦非凡夫妄执之我，乃深达八自在之我，非我非无我，而随世假名称为我也。言重问者，上文之长行已叙述故。彼与佛子，俱指观音也。闻佛宣说胜义妙法，从教起行，由行入观，决定得成无上觉道，绍继佛位，是名佛子。

【具足妙相尊，偈答无尽意：汝听观音行，善应诸方所，弘誓深如海，历劫不思议，侍多千亿佛，发大清净愿。我为汝略说，闻名及见身，心念不空过，能灭诸有苦。】

　　此初半偈，为经家叙意。汝听下，叙观音过去之愿海，及利益众生之弘誓也。我为下，总答观音得名之由也。菩萨悲智广大，誓愿弘深，寻声救苦，靡所不及，苟众生持名莫辍，必能感应道交也。不动真心，垂形三土，感应群机，无刹不现，故曰善应诸方所。广普之缘，谓之为弘，自制其心，名之曰誓，其愿广大，无有边际，故曰深如海。《无量寿经》云：「发斯弘誓，建此愿已，一向专志庄严妙土。」
　　历者，经也。观音现化历尘沙劫，玄理深妙，事迹希奇，不可以心思，不可以言议，故曰历劫不思议。以所历之时长，故所侍之佛亦多。而一一佛前，应发清净大愿，始得真智遍拔众苦，方能应身普度一切。
　　闻名则称圣号，口业机也；见身则礼慈容，身业机也；心念不空过，意业机也。三业归依，六通垂化，有求必应，无感不通，所以十方世界，随类现形，六道之中，济诸有苦。诸有者，有三界轮回因果之苦报也。三界，总谓之曰三有，九有，二十五有等。欲、色、无色、是为三有。欲界五趣杂居地，及色界四禅，无色界四空，是为九有。言二十五有者，开欲界为十四有，谓四恶趣，四洲，六欲天。开色界为七有，谓四禅天，及初禅中之大梵天，并第四禅之净居天与无想天。无色界四有，即四空天。

【假使兴害意，推落大火坑；念彼观音力，火坑变成池。】

　　此能免火灾也。假使，设或之辞。一九二二年，日本（Japan）地震（Earthquake），伤亡三十余万。东京（Tokio，Tokyo）浅草区，几全灭，公园池水烧干。园内有观音堂，系旧式老屋三间，难民被火包围。群集于堂内外者，挤挤三万余人，同声称念观音圣号，悉免于难，堂亦独存。日人由此，称颂不置。
　　《一切有部目得迦》谓：外道室利[毛@匊]多（Srigupta译曰德护），恶意请佛及僧。预作大坑于屋内，中烧炎炭既绝烟焰，将物栈之，覆以青草，复于草上布薄土。世尊领众僧至中门，方欲举足，钵头摩华，从坑踊出，各蹈莲华而入。是谓火坑变成池也。

【或漂流巨海，龙鱼诸鬼难；念彼观音力，波浪不能没。】

　　此能免水灾也。《冥祥记》云：「晋徐荣者，琅邪人。尝至东阳还经定山，舟人不惯，误堕洄澓中，游舞涛波，垂欲沉没。荣无复计，唯至心呼观世音。期须间如有数十人，齐力引船者，踊出澓中，还得平流。沿江还下，日已向暮，天大阴闇，风雨甚驶，不知所向，而涛浪转盛。荣诵经不辍口。有顷，望见山头有火光赫然，回柁趣之，径得运浦，举船安隐。」
　　又云：「宋伏万寿，平昌人也。元嘉十九年，在广陵为卫府行参军。假说反州，四更初过，初江济之时，长波安流，至中江而风超如箭，时又极暗，莫知所向。万寿先奉法对至，唯一心归命观世音，念无间息。俄尔与船中数人，同睹北岸有光，状如村火，相与喜曰：『此必是欧阳火也。』回舡趣之，未旦而至。问彼人皆云：昨夜无然火者。方悟神力，至乃设斋。」
　　又云：「宋顾迈，吴郡人也。奉法甚谨；为卫府行参军。元嘉十九年亦自都还广陵，发石头城，便逆湖朔风至横决，风势未弭，而舟人务进，既至中江，波浪方壮。迈单船孤征，忧危无计。诵《观世音经》得十许遍，风势渐歇，浪亦稍小；既而中流，屡闻奇香，芬馥不歇。迈心独嘉，故归诵不辍，遂以安济。」

【或在须弥峰，为人所推堕；念彼观音力，如日虚空住。或被恶人逐，堕落金刚山；念彼观音力，不能损一毛。或值怨贼绕，各执刀加害；念彼观音力，咸即起慈心。】

　　此能免怨贼难也。初偈，明为人所推而不堕也。须弥，正音应云苏迷卢（Sumeru）译曰妙高，于香水海中，上高三百二十万里，其峰巅，即帝释宫殿之处。虚无形质，空无障碍，故名虚空。于须弥峰为人推堕，必死无疑，而能如日之处虚空，非圣力冥加，曷能致此？次偈，明恶人所逐，堕而无损也。金刚山者，梵语斫迦罗（Vajra），于须弥山外，高六百八十万由旬（Yojana 272,000,000里），纵广亦六百八十万由旬，弥牢坚固，金刚所成。铁堕犹碎，人堕不损一毛，则知观音慈护难思议也。
　　《观音经近征》云：「河西吴土启，一生诵《观音经》。殁后经藏楼上，童孙辈登楼嬉戏，往往失足，堕而无恙。询之，云见白衣姥从空抱之，始悟大士救护。乃合家礼诵，至今书香不绝。」
　　《异谈可信录》云：「明沈文崧素奉观音，代人奉差西藏，跋涉险阻，三年始归。随仆夏祥最忠。一日晦雾，至陡阪，下瞷深涧万丈。二仆堕涧，沈马足已陷，忽仰见云雾中大士，手持青莲，向沈指导，俄顷，身已越涧至平地。痛丧二仆，久之昏黑，闻人语声，急呼之，则夏祥独至矣。问何来？曰堕涧时，有绿毛人长丈余，自涧中负出。则知大士之力也，乃勤加敬礼。」
　　后偈，明贼欲加害而起慈心也。
　　《高僧传》云：「魏法禅，山行逢贼，惟念观音。贼挽弓射之，箭不能伤，遂投弓于地，归敬焉。」
　　《法苑珠林》云：「唐武德初中，有醴泉县人，姓徐名善才，一生已来，常修斋戒，诵念《观世音经》，过逾千遍。每在京城延兴寺，玄琬律师所，修营功德，敬造一列经。至武德二年十一月，因事还家，道逢胡贼，被捉将去。至豳州南界胡贼凶毒所，捉得汉数千人，各被反缚，将向洪崖差人次第杀之，头落悬崖。贤者见前者皆杀，定知不免，唯念观音刹那不辍。次到贤者，初下刀时，日始在申，至于初夜，觉身在深涧树枝上坐，去岸三百余尺。肾者便自思念，我何故在此？良久始知今日被杀，何因不死身全在树。便以手摩项，觉项微痛，而无片伤，即知由念观音，得全身命。当时十五日，天时月朗，其身无衣，兼不得食，经由数日，极觉饥寒。日渐下树，循涧东行二里，于其涧内拾得一领羊裘，及得一量鞋袜，得著免寒。复行一里，便得一魁桃枣，青翠赤白，似新摘来，可有升余，得食免饥。自非观音神力，岂能仲冬得新桃枣？既免饥寒，得充气力，渐上南坡。到南岸上，反顾北看，遥见贼营数里，人畜声闹，犹未眠卧。贤者虽到南岸，恐贼来趁，望家急行。可行五十里，知贼渐远，身心宁泰，在一树下歇息，跏趺诵念。身劳日久，不觉坐至四更，忽寤开眼，见一青狼伟大，向贤者前蹲坐，将口拄贤者鼻。贤者见已还闭目，作念云：若实我仇，愿食我身，以偿宿殃，各舍怨结，共发仁慈；若是观音，愿救弟子，令得安泰。作此语已，开眼观视，不见遗迹。当知诸佛慈善根力，随缘感现，利益无穷。今时有诵不得力者，良由轻心，复由过现，宿恶相资，所以难感。贤者平安到家，并将残桃枣呈示道俗，知实不虚。」

【或遭王难苦，临刑欲寿终；念彼观音力，刀寻段段坏。】

　　此能免王难也。《唐高僧传》云：「魏天平年中，定州募士孙敬德，造观音像，自加礼敬。后为劫贼所引，不胜栲楚，妄招其死。将加斩决，梦一沙门，令诵救生《观世音经》千遍得脱。有司执縳向市，且行且诵，临刑满千。刀斫自折，以为三段，皮肉不伤，三换其刀，终折如故。视像项上，有刀三迹，以状奏闻。丞相高欢表请免死。敕写其经，广布于世。」
　　《梁高僧传》云：「魏凉州释僧明。魏虏攻凉州，城民少，逼僧上城。举城同陷，收登城僧三千人，王军将至魏主所，谓曰：『道人当坐禅行道，乃复作贼登城，罪极刑戮，明日当杀。』至期食时，赤气数丈，贯日直度。天师寇谦之为帝所信，奏曰：『上天降异，正为道人，非实本心，官抑令上，愿不须杀。』帝遂放之，犹散配役徒。唯朗等数僧别付帐下，从驾东归。及魏军东还，朗与同学，思慕本乡，中路共叛。然严防守，更无走处，东西绝壁，莫测浅深，上有大树，傍垂岸侧，遂以鼓旗竿绳，系树悬下。时夜大暗，崖底纯棘，无安足处，欲上崖头，复恐军觉。投计慞惶，捉绳悬住，势非及久，共相谓曰：今厄顿至，唯念观音，以头扣石，一心专注。须臾光明从日处出，通照天地，乃见棘中，有得下处。因光至地，还忽冥暗，方知圣力，非关天明。相庆感遇，便泰稍眠。良久天晓，始闻军众，警角将发，而山谷重叠，徘徊万里，不知出路。候月而行，路值大虎，出在其前，相顾而言，虽免虏难，虎口难脱！朗语僧曰：不如君言，正以我等有感，所以现光，今遇此虎，将非圣人，示吾路耶！于是二人径诣虎所，虎即前行，若朗小迟，虎亦暂住。至晓得出，而失虎踪。便随道自进，至于七日达于仇池，又至凉汉出于荆州，不测所终。」
　　《冥祥记》云：「魏荥阳释超达，未详氏族，元魏中行业僧也。多知解，善咒术。帝禁图谶尤急，所在搜访。有人诬达，乃收付荥阳狱。时魏博陵公检勘穷劾，达以实告。公遂大怒，以车轮系颈，严防卫之。自知无活，专念观音。至夜四更忽不见轮，唯见守者皆大昏睡，因走出外，将欲远避。以系狱囚久，脚遂[(恋-心)/足]急不能远行。至晓虏骑四出追上，达急伏草中，兵骑蹋草，悉皆靡遍，对逼不见。仰看虏面，悉以皮障目。达一心服死，唯专诚称念，夜中虏去，寻即得脱。」
　　《高僧传》云：「魏有僧明道人，为北台石窟寺主。魏氏之王天下，每疑沙门为贼，宫收数百僧，并互系缚之。僧明为魁首，以绳急系，从头至足。克期斩决，僧明大怖！一心念观世音。至于半夜觉绳小宽，私心欣幸，精诚弥切。及晓索绳都断。既因得脱，逃逸奔山。明旦一狱监来觅不见，唯有断绳在地，知为神力所加，非关人事，即以奏闻。帝信道人不反，遂总释放。」
　　《宣验记》云：「陆晖系狱当死，乃令家人造观音像。临刑，三刀皆折。官问故。答言：『恐是观音慈力。』及看像，顶有刀三痕，因奏免。」又云：「清陕西品千户，虔诵《白衣咒》，装檀香大士身，朝夕供奉。后任宁波游戎，失机论斩。临刑，连斫三刀俱断。奏闻免罪。」

【或囚禁枷锁，手足被杻械；念彼观音力，释然得解脱。】

　　此能免幽囚之难也。《冥祥记》云：「唐贞观年中，有河东董雄，为大理寺丞。少来信敬，蔬食十年。至十四年中，为坐李仙童事，主上大怒，使侍御韦琮鞫问甚急。囚禁数十人。大理丞李敬玄，司直王忻同连此坐。雄与同房囚锁，专念《普门品》，日得三千遍。夜坐诵经，锁忽自解落地，雄惊告忻玄，忻玄共视，锁坚全在地，而钩锁相离数尺，即告守者。其夜监察御史张守一宿直，命吏哄锁以火烛之，见锁不开而相离，甚怪！又重锁，纸封书上而去。雄如初诵经，五更中，锁又解落有声。雄又告忻玄等。至明告敬玄视之，封题如故，而锁自相离。敬玄素不信佛法，其妻读经，常谓曰：『何为胡神所魅而读此书耶？』及见雄此事，乃深悟不信之咎，方知佛为大圣也。时忻亦诵八菩萨名满三万遍，昼锁解落，视之如雄不异。其事台中，内外具皆闻见，不久俱免。」
　　《太平广记》云：「张达有罪系狱，分当受死。专念观音，锁械自脱，遂获免。终身斋戒。」

【咒咀诸毒药，所欲害身者；念彼观音力，还著于本人。】

　　此能免咒咀毒药难也。按《添品》末句为「各自转回去」。文句虽差，意义无改也。凡咒咀毒药，乃用鬼法（梵语迷怛罗Vetala），欲害于人，前人邪念，方受其害，若能正念，及藉菩萨庇护，则不能害，而还著咒咀之人也。《十诵律》云：「若有大力咒师护念救解，若有大力天神守护，则不能害。」
　　《譬喻经》云：「有清信士，初持五戒，后时衰老，多有废忘。尔时山中有渴梵志，从其乞饮，田家事忙不暇看之，遂恨而去。梵志能起尸使鬼。召得杀鬼，敕曰：『彼辱我，往杀之！』山中有罗汉知，往诣田家语言：『汝今夜早燃灯，勤三自归，口诵：守口身莫犯偈，慈念众生，可得安隐。』主人如教，通晓念佛诵戒。鬼至晓求其微尤，无能得害。鬼神之法，人令其杀，即便欲杀，但彼有不可杀之德，法当却杀其使鬼者。其鬼乃恚，欲害梵志，罗汉蔽之，令鬼不见。田家悟道，梵志得活。」如送礼物与人，人不受，当还自受，是谓还著于本人也。

【或遇恶罗刹，毒龙诸鬼等；念彼观音力，时悉不敢害。】

　　此能免鬼难也。唐贞观三年，玄奘法师，发心西迈，远涉流沙，八百里中，恶鬼异类，绕师前后。念观音名，应声皆散。
　　《高僧传》云：「隋那连提黎耶舍（Narendra-yasas译曰尊称）行化雪山（Himalaya）之北，见人鬼二路：人道荒险，鬼道利通。同伴一人，错入鬼路。耶舍口诵《观音神咒》。百步追及，已被鬼害，自以咒力获免。」
　　《广异记》云：「唐大历初，王琦，喜持《观音经》，数患重病，讽经无不愈。每有奇鬼来触恼，而不敢干犯，自致消灭，其事不可胜纪。」
　　《异谈可信录》云：「清康熙间，钱塘郑国相妹，有狐祟，至晕绝时，国相诵《心经》，始苏。遂祷大士，愿施经二千卷，除妖救妹。妹云：『正危急时，空中现大士呼孽畜何得至此？曰：因饥觅食。大士手指妖腾空起，遂不见。』众闻异香满室。」

【若恶兽围绕，利牙爪可怖；念彼观音力，疾走无边方。】

　　此恶兽不能害也。《冥祥记》云：「宋元嘉中，有黄龙沙门昙无竭（Dharmodgata）者，诵《观世音经》，净修苦行。与诸徒属二十五人，往寻佛国，备经荒险，贞志弥坚。既达天竺舍卫（Sravasti），路逢山象一群，竭赍经诵念，称名归命，有狮子从林中出，象惊奔走。后有野牛一群，鸣吼而来，将欲加害，竭又如初归命，有大鹫飞来，牛便奔散，遂得克免。」

【蚖蛇及蝮蝎，气毒烟火燃；念彼观音力，寻声自回去。】

　　此蛇蝎不能害也。蚖，亦名虺，体长二尺许，土色无文，有剧毒。蛇类甚多，有蟒蝮等，蝮，体长二尺余，头部三角形，颈细，鼻反钩。上颚两旁有毒牙，中空如管，其根部与毒腺相连，人被啮时，毒腺出毒液，由管牙而入注人体，体灰黑，有黑褐斑纹。蝎，蜘蛛类，形似蟹螯，体长五分许，色多黄褐，尾部有钩，甚毒。
　　《灵验记》云：「赵宋绍兴中，余干周姓妇，道遇三蛇当路，跨之过，蛇逐之，忽变三子，适乡人龚黎臣至，见巨蛇绕妇数匝卧地。垄乃高声称念观音及《大悲咒》。应声蛇自散去。」

【云雷鼓掣电，降雹澍大雨；念彼观音力，应时得消散。】

　　此能免雷雹之难也。水蒸气凝聚为微细水滴，浮游空中者曰云。天空中之云，通常均带多少之电，如有两块带有多量异种电之云相接近时，则电冲破其中间空气之绝缘而放电，发强音与长电花；音即雷鼓，或称雷鸣；电花即掣电，或称闪电。空中水蒸气遇冷结成了雪，旋裹成块而下降，谓之降雹。雷电交加，雹雨互注，其灾必惨，倘称大士之名，则应声消散也。
　　《湖壖杂记》云：「清绍兴金桓，性孝友。康熙间，梦人告曰：『明年此日，当雷击！』桓日礼大士忏罪，次日临冥，恒恐不免，致惊老母，出外跪于浮图下。霹雳轰绕，既霁，无恙。问之，恒云：『适如梦，见大士露洒杨枝，复持镜一照而去。』」
　　又清嘉庆间，旗人文海，同兄设坛，习《武备录》。宅中旧供观音，降坛谕曰：「此非正道，习之不利。汝父积善颇多，曾祖母持齌信佛，故报以弈世簪缨，汝兄弟习此，将有不测之祸！故来救耳。」并谓海今年六月二十一日当雷击，改过可免。六月二十一日。忽云雨滂沱，巨霆绕室，海惟一心归命观世音菩萨，净念持名，应声雨止雷停。

【众生被困厄，无量苦逼身；观音妙智力，能救世间苦。】

　　此总结观音能十方世界随类现形，寻声救苦，所以名为观世音也。三界之内，众苦逼迫，十类之中，无量困厄，倘能称名，则蒙慈护也。妙智力者，巧妙之智力也。

【具足神通力，广修智方便，十方诸国土，无刹不现身。种种诸恶趣，地狱鬼畜生，生老病死苦，以渐悉令灭。】

　　此明观音遍十方界，随类现形，拔苦与乐也。神为妙用无测，通为自在无碍，且足灵妙融通之功能故曰具足神通力。神通力，成所作智也。广修智方便之「智」字，指实智也，方便（Upaya），权智也。权实双运，故能妙应群机，历诸刹土（Ksetra）。种种恶趣，总标之辞，地狱下别指恶趣，应缺修罗。地狱，梵语那落迦（Naraka）泥犁（Niraya）等，译为不可乐，可厌，苦具等此狱依处地下而立，故曰地狱，非正译也。有八寒八热十六游增，一十八层，如是乃至五百地狱之别。
　　梵语薜荔多（Preta），旧译饿鬼，新译为鬼。《婆娑论》云：「有说饥渴增故名鬼，由彼积集，感饥渴业，经百千岁，不闻水名，岂能得见，况复得触？有说被驱役故名鬼，恒为诸天处处驱役驰走故。有说多希望故名鬼，谓五趣中，从他有情，多希望者，无过此故。」饥虚渴热故名饿，恐法多畏故名鬼，由其所造之业不同，故界报亦有胜劣，胜者，则为山林冢庙之神，药叉，罗刹，有威德者。劣者，则居处不净，不得饮食，常受刀杖之苦。畜生，梵语底栗车（Tiryagyoni），为世人所畜养故。或译为傍生，为傍行之生类故。《婆娑论》云：「生谓众生，畜谓畜养，谓彼横生禀性愚痴，不能自立，为他畜养，故名畜生。」《立世阿毗昙》云：「由宿谄曲业故，于中受生，复说此道众生，多覆身行，故名底栗车。」
　　生者，梵语惹多（Jati），有为果报始起故。老者，梵语莫渴洛迦（Mahallaka）身体衰变故。病者，梵语弭也地（Miyadhi），四大增损故。《智论》云：「病有二种：先世行业果报故，得种种病；今世冷热风发故，亦得种种病。」死者，梵语母陀（Mrta），五蕴坏离故。渐者，次第也；谓众生迁流三界，轮转六趣，身为苦本，惑为业因，苟称圣号，纵不顿除，亦渐消灭也。
　　《感应传》云：「唐龙德明亡，入冥，王问生平何善？曰：『能诵《观音经》。』王请升座，才举经题，地狱苦已息。」又云：「谢韬丧二子，妻哀痛，梦俱铁锁械，劝母自宽，为作福免罪。即设观音斋，礼《观音忏》，诵《观音经》。后复梦云：今托身王家享福。」又云：「宋虎邱某，因病变形作饿鬼，腹大咽小，人与食，呼曰铁丸。道法师为诵大士圣号，及《大悲咒》，灌以咒水，索粥渐愈。」「宋福州能仁寺，后山有猕猴作祟，多被害。长老宗演，悯猴孽重，为诵圣号及《大悲咒》度之。夜见妇人猴足，至拜谢曰。『弟子猕猴也，今赖法力解脱升天，』云。」
　　《南海慈航》云：「张氏女佛儿，诵《观音经》，暴死而苏。言二役挟去，以黑被先裹二人纳陈家，次裹女以花被，曰：『汝负渠钱一千二百，今应还也。』有绿衣者曰：『此女念《普门品》，姑舍之。』因失足堕地而寤。白于父，访陈家夜产三犬，二黑一斑，斑者毙。因取钱还陈，陈不受捐助善举。」
　　《出异记》云：「晋沙门竺法义，山居好学，住在始宁保山。后得病积时，攻治备至，而了不捐，日就绵笃，遂不复自治，唯归诚观世音。如此数日，昼眠梦见一道人，来候其病，因为治之。刳出肠胃，湔洗腑脏，见有结聚不净物甚多。洗濯毕还内之，语义曰：『汝病已除。』眠觉众患豁然，寻得复常。」
　　《高僧传》云：「宋长干寺，有释昙颖，会稽人。少出家谨于戒行，诵经十余万言。止长干寺，善巧宣唱，天然独绝。颖尝患癣疮，积治不除。房内常供养一观世音像，晨夕礼拜，求差此疾。异时忽见一蛇从像后缘壁上屋，须臾有一鼠子，从屋堕地，涎唾沐身，状如已死。颖候似活，既取竹刮余涎唾。又闻蛇所吞鼠，能疗疮疾，既行取涎唾以敷癣上，所敷既遍，鼠亦还活，信宿之间，疮痍顿尽。方悟蛇之与鼠，皆是祈请所致。于是君王所重，名播遐迩，后卒所住，年八十一。」
　　《冥祥记》云：「晋沙门释道泰，常山衡唐精舍僧也。晋义熙年中，尝梦人云：『君之年命终六七。』泰年至四十二，便遇病笃，虑必不济，悉以衣钵之资，厚为福施。又归诚属念称诵观世音，昼夜四日，勤心不替。时所坐床前垂帷，忽于帷下见人跨户而入，足趺金色，光明照屋。泰乃褰帷遽视，奄然而灭。惊欣交萃，因大流汗，即觉体轻，所患平差。」

【真观清净观，广大智慧观，悲观及慈观，常愿常瞻仰。】

　　此五观智也。观者，梵语毗婆舍那（Vipasyana），体察妄惑，达观真理也。智者，梵语阇若（Jnana），了达一真法界，照彻无边众生之智慧也。此五观智，前三观，显自利德，后二观，显利他德。真观，空也；观一切法，缘生无性，当体即空故。清净观，假也；观一切法，有而非实，随缘示现，尘劳不染故；又不思议假，三观具足，离三惑故。广大智慧观，中也；平等大慧，非假非空，即空即假，不即不离，而三而一，双遮双照，无偏无待故。此之三观，或次第修，或不次修，无不皆以慈悲合运，故曰悲观及慈观。观音入甚深三观，观察众生，以同体大悲，拔众生苦，故名悲观；以无缘大慈，与众生乐，名为慈观。菩萨从初至于邻极，三观慈悲，未始离念，故令众生，常愿修此，常仰兹观，故曰常愿常瞻仰。

【无垢清净光，慧日破诸暗，能伏灾风火，普明照世间。】

　　此智光遍照也。惑除障尽，染去净明，故曰无垢清净光。智慧光明，如杲日丽天，群昏灼破，故曰慧日破诸闇。
　　灾者，小灾无量，大灾有三，所谓火水风是也。火灾上烧初禅，以例无名火烧同居土，水灾上溺二禅，以例痴爱水溺方便士，风灾上吹三禅，以例妄业风吹实报土。今举二而不言水者，中例可知故。
　　菩萨智光，无处不照，故曰普明照世间。世间（Loka）者，世为迁流破坏义，间为中隔界畔义，有两种之殊一、有情世间，即众生也，二、器世间，即有情所依之国土也。

【悲体戒雷震，慈意妙大云，澍甘露法雨，灭除烦恼焰。】

　　此三轮利生也。为法现形，本期救苦，故说法之身名为悲体。此身先以戒德警入，如天震雷，物无不肃，故曰戒雷震。菩萨以无缘大慈之意，加被众生，妙应群机，物无不覆，故曰慈意妙大云。
　　甘露，梵语阿密哩多（Amrta），味甘如蜜，天人所食，长生不死，故亦名不死之药。罗什法师云：「诸天以种种名药，著海山，以宝山摩之，令成甘露，食之得仙，名不死药。」菩萨所说深妙之法，如天甘露，众生受之，三惑焰灭，得证无生，故曰澍甘露法雨，灭除烦恼焰。

【诤讼经官处，怖畏军阵中；念彼观音力，众怨悉退散。】

　　此能免诤讼军斗之难也。诤讼，犹言争讼，谓争辩曲直于官吏也。军中斗争，或长枪对击，或短刀相交，险状万分。若今之原子时代，一弹爆炸，数十里内，皆能波及，而罹难生民，数以万计，其惨更甚！倘称圣号，仗慈力加庇，则众怒应声退散也。《义疏记》云：「事系讼庭，身临战阵，心忧刑罚，命虑兵残；今昔冤仇，此时合会，一心致感，众难皆祛。」

【妙音观世音，梵音海潮音，胜彼世间音，是故须常念。念念勿生疑，观世音净圣，于苦恼死厄，能为作依怙。】

　　此劝持勿疑也。初偈明智境深妙，以劝常念，次偈明感应难测，以劝勿疑。菩萨说法，音声美妙，不偏空有，真俗圆融，故曰妙音（Ghosa），以妙观智，彻照世间，凡有称念，无不普应，名观世音。演无上法，音声清净，微妙难思，闻者欢喜，得净妙道，故曰梵音。以无缘慈悲，应机说法，要不失时，名海潮音。所说妙法，遣九界情，照众生音，超二世相，是故名为胜世间音。《义疏记》云：「言虽次第，观在一心，智外无音，音外无智，境智冥一，思虑顿忘。」具斯盛德，故须常念。次偈中先劝勿疑，次陈感应也。相续系念，故云念念。是非不决谓之疑。因疑则中途退堕，损害信心，朝秦暮楚，一事无成。勿疑则勇猛前进，念念观世音，念久功纯，不念而念，自伏感应道交。《楞严经》云：「譬如有人，一人专忆，一人专忘，如是二人，若逢不逢，或见非见。二人相忆，二忆念深，如是乃至，从生至生，同于形影，不相乖异。十方如来，如母忆子。若子逃逝，虽忆何为？子若忆母，如母忆时，母子历生，不相违远。若众生心，忆佛念佛，现前当来，必定见佛，去佛不远。」观音如母，众生若子，慈母忆子，其切可知，子若念母，如母忆时，则从生至生，如影随形，如谷应响，是故众生念念勿疑，于苦恼死厄之中，观音净圣，能作依怙也。《义疏记》云：「念即观音深妙智境，虽达常住，未免迁流，即于迁流照常境智，是则念念不离观音。……如是系念，唯慎生疑，疑兕若生，理境斯障，故明圣德以劝息疑。纵久修不成，求之未应，须知净圣，冥资不虚，于二死中，如父如母，可依可怙，念念持护，感应必彰。」依者，倚也；怙者，赖也。

【具一切功德，慈眼视众生，福聚海无量，是故应顶礼。」】

　　此结劝供养也。初句总叹功德，次句别彰慈眼，三句叙福无量，四句结劝修供。礼虽属身身必具口，非意不行，三业殷重，五体翘勤，顶礼供养，失敬中最。叙偈颂竟。

【尔时，持地菩萨，即从座起，前白佛言：「世尊！若有众生，闻是观世音菩萨品，自在之业，普门示现，神通力者，当知是人，功德不少。」】

　　此持地叹德也。持地，梵语犍陀楼（Gandhalu），往昔平世界地，因了心地，遂持本悟圆悟藏心，故名持地。《楞严经》云：「我念往昔，普光如来，出现于世，我为比丘，常于一切要路津口，田地险隘，有不如法，妨损车马，我皆平填。或作桥梁，或负沙土；如是勤苦，经无量佛出现于世。或有众生于阛阓处，要人擎物，我先为擎，至其所诣，放物即行，不取其直。毗舍浮佛（Visvabhul　31　Kalpa　Buddha　No2）现在世时，世多饥荒。我为负人，无问远近，唯取一钱。或有车牛，被于泥溺，我有神力，为其推轮，拔其苦恼。时国大王，延佛设斋，我于尔时，平地待佛。毗舍如来，摩顶谓我：当平心地，则世界地，一切皆平。我即心开，见身微尘，与造世界，所有微尘，等无差别。」《义疏记》云：「《宝云经》云：菩萨有十法，名持地三昧，如世间地：一者、广大，二、众生依，三、无好恶，四、受大雨，五、生草木，六、种子所依，七、生众宝，八、生众药，九、风不动，十、师子吼亦不能惊；菩萨亦尔。」观音为调伏十法界众生，示此三业，慈悲力润，随感受生，不为烦恼所累，故曰自在之业。普门示现神通力者，即指以上满二求，免八难，三十二应游法界，十四无畏济群生也。功德浩浩，非算可知，故曰不少。一闻此品，即得功德不少，况受持历生乎？

【佛说是普门品时，众中八万四千众生，皆发无等等阿耨多罗三藐三菩提心。】

　　此以会众发心总结前文也。八万四千，举其数之多也。又众生有八万四千烦恼，故佛举八万四千之数以对治之。无等等者，梵语阿娑摩娑摩（Asamasama），最胜最上，无类可类故。阿耨多罗三藐三菩提（Anuttara-samyak-sambodhi），佛所得之智慧也。阿耨多罗，译为无上；三藐，译为正等；三菩提，译为正觉。无法可过，故云无上；理事遍知，故名正等，离妄照真，故名正觉。发是大心，愿成佛道，故云发无等等阿耨多罗三藐三菩提心。