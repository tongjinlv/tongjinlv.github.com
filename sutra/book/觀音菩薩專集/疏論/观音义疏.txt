　　　　观音义疏　　　　　隋　天台智者大师　说　　　　　弟子　灌顶　记　　此文既别出大部，有人亦作三段分文，谓初问去为序，佛答去为正，持地去为流通。复有云：经家序者为序，无尽意白佛去为正，持地去为流通。　　今师有时亦作三段，有时不作三段名，但分为三章：一无尽意问，二佛答，三持地叹。或为四章：三如前，四者闻品得益。或作二段，谓前后两问答也。多种分章，随人意用也。　　若作问答分章，则有两问答；初问答明观音树王冥益等义，后问答明普门珠王显益等义。　　就前问答为二：一问，二答。就问为四：一时节，二标人，三敬仪，四正问。【尔时】　　一「尔时」者，尔言即也。即是说东方妙音弘经已讫，次说西方观音弘经之时，故言「尔时」。　　或可大众已闻妙音弘经，欢喜已竟；宜闻观音发心生善之时，故言「尔时」。　　或可时众疑于妙音，若为利益，上来说法，破众疑情已竟。时众有疑，观音之德正破此疑之时，故言「尔时」。　　或可时众机在妙音，闻即得道，如二土菩萨得道已竟，八万四千悟理之时，须闻观音，故言「尔时」。　　诸佛如来不空说法，有四悉檀因缘，尔乃为说，正是敷演四悉檀时，故言「尔时」也。【无尽意菩萨】　　二标人者，即是无尽意也。名无尽者，非尽非无尽。为对小乘名尽，故言无尽，小乘明尽。为对尽智无生智，灭色取空之尽，故名无尽也。　　又云何无尽？所谓空不可尽，假不可尽，中不可尽，故言无尽。　　大品经云：「即色是空，非色灭空，空故无尽也。」　　又大集经释无尽意：东方过十恒沙国微尘世界，国名不眴，佛号普贤。纯诸菩萨无二乘名，但修念佛三昧，不灭不生不出，心行平等，犹如虚空，是为念佛。即见佛时即具六波罗蜜，得无生忍。所谓不取色即檀，除色相即尸，观色尽即羼提，观色寂灭即毗黎耶，不行色即禅，不戏论色即般若也。　　身子问：「谁为汝作字，名无尽意。」　　答曰：一切诸法因缘果报无尽，一切诸法不可尽，初发无上菩提心已不可尽。譬如虚空不可穷尽，为一切智发菩提心，岂可尽乎？诸佛戒定慧解脱、解脱知见、十力无畏等无尽，因如是等发心，故不可尽。众生性无尽，教化众生无尽，知一切法性无尽，故无尽是名菩萨发心无尽。又檀波罗蜜无尽，乃至方便无尽，凡八十无尽。八十无尽悉能含受一切佛法，从是得名，名无尽意也。　　又净名云：「何谓为尽？谓不尽有为。何谓无尽？不住无为。」　　华严有十无尽法门。如此等经，皆就假名分别一切诸法因缘果报，以明无尽意。　　又如胜鬘经云：「如来色无尽，智慧亦复然，一切法常住。」　　又大品经云：一切法趣意是趣不过，意为法界意则非尽非无尽，如是无尽。例如非常非无常，是乃为常。　　又净名云：法若尽若不尽，皆是无尽相。无尽相即是空，空则无有尽与不尽，故知非尽非无尽，是真无尽义。　　又大品经云：痴如虚空不可尽，乃至老死如虚空不可尽，色不可尽，乃至识不可尽。　　如此等经皆约中道之理，以名无尽。通达空假中三谛之法不可尽，故名无尽意菩萨。亦名无尽心智，识、色、受、想、行等义不可说。不可说，不能具载。　　菩萨者，外国云摩诃菩提质多萨埵，此云大道心众生。始心行者，为烦恼所生，二乘为五分法身所生，六度菩萨为福德所生，别圆为中道所生。故大品云：如来身者，不从一因一缘生如来身。菩萨为众行生，故言众生。发心求佛，故言为大道，利益一切，以法道成他，或言成众生。　　广释菩萨，义如别记。【即从座起，偏袒右肩，合掌向佛，而作是言：】　　三敬仪者为三：一起，二袒，三合掌。　　起者，礼云请益起，请业起。菩萨于佛备其二仪，故言起也。　　观释者，菩萨常修远离行，故言起。亦是契诸法空，空即是座于此空无所染著，故言起也。　　又菩萨安住空理，理本无起，愍众生故，乘机利益，故言起。　　又中道之寂非起非不起，而能起能不起，无起之起，起即实相，亦起众生实相，故言起也。　　偏袒右肩者，外国以袒为敬，露右者，示执奉为便，表弟子事师充役之仪，是故以袒为恭也。此方以袒为慢，然古有须贾，肉袒谢于张仪，露两髀也，此方亦不一向是慢也。　　观解者，覆露表空假二谛，又表权实。实不可说，如覆左表有冥益；权于化便如露，右表有显益也。　　合掌者，此方以拱手为恭，外国合掌为敬。手本二边，今合为一，表不敢散诞，专至一心，一心相当，故以此表敬也。　　观解者，昔权实不合，而今得合。　　又五指表阴。仁王经云：法性色受想行识，此即实智真身，亦有五阴也。应化因缘，亦有五阴也。众生性德之理，亦有五阴也。众生生死果报，亦有五阴也。圣人为化众生，示有应身五阴，是则权实阴殊。若众生法性理显，圣人亦息化归真，权实不二。合掌表于返本还源，入非权非实，事理契合，故合掌也。　　向佛者，表万善之因，向万德之果也。亦是行人分证权实，合向于究竟权实，合故言向佛也。【「世尊！观世音菩萨以何因缘名观世音？」】　　四发问者，此下有两番问答：初番问观世音，后番问普门。前问为三：一称叹，二标所问人，三正问。　　大经云：汝具二庄严，能问是义；我具二庄严，能答是义。今无尽意具二庄严，欲显观音二种庄严，咨发如来；如来究竟具二庄严，当答此义。释论云：问有多种，不解问、试问、赴机问，今无尽意即是赴机问也。　　世尊者，即是称叹尊号。十号具出释论，用彼释此。　　观世音菩萨即是标所问之人也。具如前释。　　以何因缘者，因缘甚多，略言境智因缘。若就众生，则以善恶两机为因；圣人灵智，慈悲为缘。若就圣人，观智慈悲为因，众生机感为缘，以是因缘。　　名观世音，如上释也。【佛告无尽意菩萨：「善男子！若有无量百千万亿众生，受诸苦恼，闻是观世音菩萨，一心称名。】　　第二佛答即为三：初总答，二别答，三劝持。就初总答为二：一明机，二明应。就机为四：一标人数，二遭苦，三闻名，四称号。　　数者，十法界机，实自无量而言。百千万亿者，此乃通途商略业同者。如一地狱界，大略是同，其间优降，复有何量？如一狱复有百千万亿品格之殊，一一品格复有百千万亿罪人，是罪业正同，所以同受一品罪苦。将此意广历饿鬼、畜生、修罗、人、天皆亦如是，故知此数是标同业之意也。所以举多数者，明百千万亿种业，遭苦称名，一时有机，一时能应，皆得解脱。何况一人一业一机，独来而不能救。此举境众机多，以显观深应大也。　　二明遭苦者，即是受诸苦恼也。此语成上义，上百千是业同，此言诸苦恼，一苦恼是一业者，凡有百千万亿，故知有诸百千万亿。上明数同，下明业别。用此意历十法界，万机之徒不可说，不可说也。　　今言受苦恼者，正是现遭苦畑也。此苦由于结业果多故，因亦多。此即总答。文略而意广，遍该十界，不止人道而已。　　后别答中，文广而意狭，别举人间七难而已，故此处总答也。　　三闻名者，上明遭苦，次明生善，善恶合为机，此即明文。　　闻有四义，如别记。　　若能如是通达四种闻义，即闻慧。心无所依，无住无著，即是思慧。一心称名，即修慧。此文虽窄，三慧意显。　　四称名者，称名有二：一事，二理。　　若用心存念，念念相续，余心不间，故名一心。或可如请观音中，系念数息，十息不乱名一念。或可无量息不杂异想，心想虽长，亦名一心。一心归凭，更无二意，故名事一心也。称名者，或可略称，如此文。或广称，如下文。南无者，归命之辞，皆是事一心称名也。　　理一心者，达此心，自他共无，因不可得，无心无念，空慧相应，此乃无一亦无心。知声相空，呼响不实，能称、所称，皆不可得，是名无称，是为理一心称名也。【「观世音菩萨即时观其音声，皆得解脱。】　　二应者，先明应，次明解脱。　　应有多种，三教之应，应不一时，圆教观音，一时圆应。众机畑急，应速一时，闻即称是机速，称即应是应速。　　皆得解脱者，即是蒙应利益也。皆者，非但显于多机众益，亦是显于圆遍之应也。或时为机速、应速、平等利益速，贴文。　　问：「十法界众生无量机，既无量，云何一时令得解脱？」　　答：「譬如父母，念子心重，多智多财，具大势力，众子在难，即能俱拔之。菩萨亦如是，无缘慈悲重，权实二智深，圣财无量，神通力大，十界虽多，应有余裕。安乐行云：『忍辱大力，智慧宝藏，以大慈悲，如法化世。』即此意也。又如毒龙罪报，尚能以一眼遍视一切，视之皆死，何况菩萨种智圆明耶？又如磁石，亦类明镜。又如入王三昧力，一时十番利益，一切此义，具在大本玄义。」　　问：「一心称名，皆得解脱，今见称唱，累年不蒙寸效，何也？」　　答：「经云一心称名，有事一理一，二途无取，何能感圣？譬如临镜背视，对谷闭口，何能致影响耶？」　　第二别答为三：一口机感应，二意机感应，三身机感应。就口机为二：初明七难，次结口机。　　有人云：次第三机者，口显居前，音成由意，意识成身也。　　通论口机，亦脱三种苦，但先除果苦，次除苦因，次满愿与乐。　　问：「此中明拔苦，那忽与乐？」答：「少分与乐，欲引接之也。」　　问：「何意不与其乐因？」答：「因非引接故不与，又其文在后，为说法，是与乐因。」　　问：「悲门既少分与乐，慈门应少分拔苦？」答：「前悲全拔苦已竟，后但与乐，无苦可拔，何论少分？」　　有人解七难为两双一只：火水无识为一双，鬼非类为一只，王贼是类为一双。鬼闻去来，王论轻重，故成七难也。　　次第者，火水无识为难则重。鬼虽有识，非类为次；王贼有识，是类故轻。然鬼王相间，初以鬼比王，王轻则鬼重；又以王比鬼，王重鬼轻。此二相似，故间出。　　有师以风，足为八难。有人弹之，文云：「称名皆得解脱，罗刹之难，不道风为难。」　　今明圣人赴机，何必如此情卜？次第何必不次第？今不同前者，此本明赴机拔苦，那得更以与乐间之？今言次第者，先入国随俗，赴口机为初，意冥身显以为次也。若寻经意，一时观其音声，皆得解脱。经不云次第观机，那可作次第释耶？　　他既作七难次第，今还复作对之耳。入火，即有燋身绝命之忧，最为卒重，故居初。水漂沉浮，小缓于火。罗刹虽暴，如经云：「有五百罗刹女，妻五百飘人，生子受乐，时节犹长，然后顿食。」此复缓于水。王难非即得即戮，研罪虚实，实则刑，虚赦，不同于鬼，一概并食，故复次罗刹也。鬼来取者，无的所取，衰乃逢害，逃脱可免，不同王法，定判死生，故复次王难也。枷锁节身，不虑失命，但有禁固之苦，小缓于鬼。怨贼觅宝，输宝即毕若，能卑辞善巧方便，贼可免脱。此一往次第尔。至如凶贼忽发，与火烧何异？　　问：「诸难众多，何意取七耶？」　　答：「此有所表，人以六种成身，还以六种自害，如人共七难同住，复以七为难。今通用七难等来表六种也。火水风即表身内三种也；刀杖枷锁表地种也；鬼贼王等表识种也；三千大千世界表空种也。」　　云何空得为难？如人身有内空，四大围之，识于中住；何异大千界围地水火风，王鬼贼等，于中住耶？空为难者，空是来难之由。如身体坚实，外病不侵，身若虚疏，众疾逼恼。又如人家宅，无垣墙，盗贼则进，能来难故，空亦成难。　　识种是难者心识邪计，横起爱见，毁灭法身慧命；如王鬼贼劫夺财宝，断伤寿命，故识种是难。　　所以不多取者，正应表此假，令多举诸难，亦是表此。【「若有持是观世音菩萨名者，设入大火，火不能烧，由是菩萨威神力故。】　　一火难为四：一持名即是善为机，二遭苦即是恶为机，三应，四结。　　上总云受诸苦恼，未判其相，今别答故，举水火等也。　　释诸难，例为三意：一贴文，二举事证，三观行解释。　　贴文者，持者口为诵持，心为秉持。秉持为理不失，虽非口持，觉观亦得是口行，故通属口业机摄。若有、设有、复有，皆是不定挑脱之辞也。余皆难起方称名，此中前持名而遭难，此或是前后互出尔。今为火难卒暴，须预忆持，忆持必无此难。设脱有者，皆是放舍所持。背善从恶，称之为设。如慈童女因缘，若能至意修孝，不遭火轮，违母绝发受地狱苦。此是秉孝不纯，广出因缘云云。行人持名，本不应遭难。缘差忽忘，设入大火，若能忆先所持，即得免难。火难既重，机亦须深，故先持后脱，其义可见。　　威神力是结火难也。　　次约证者，晋世谢敷作观世音应验传，齐陆果又续之。其传云：竺长舒，晋元康年中于洛阳，为延火所及，草屋下风，岂有免理？一心称名，风回火转，邻舍而灭。乡里浅见，谓为自尔。因风燥日，掷火烧之，三掷三灭，即叩头忏谢。法力于鲁郡，起精舍于上谷，乞得一车麻，于空野遇火，法力疲极小卧，比觉火势已及，因举声称观，未得称世音，应声火灭。又法智遇野火，头面作礼，至心称名，余处皆烧，智容身所无损。又吴兴郡吏，此皆记传所明，非为虚说信矣。　　三就观行释者，火有多种，有果报火、业火、烦恼火。　　果报火至初禅，业火通三界，烦恼火通三乘人。　　果报火难者，从地狱有，上至初禅，皆有火难。如阿鼻鬲子，八万四千，内外洞彻，上下交炎，饿鬼支节，烟起举体燋然，畜生燠煮汤炭。修罗亦有火难，人中焚烧现见，故若至劫尽，须弥洞然，诸天宫殿，悉皆都尽。初禅已下，无免火灾。凡一十五，有众生百千万亿诸业苦恼。持是观世音名，火不能烧，何但止就阎浮提人作解耶？直就一十五有果报，望旧解火，诚可笑哉？余九番，非彼所知。　　次明修因。恶业火者，随有改恶修善之处，若五戒十善。多为恶业所难，故经云烧诸善根，无过嗔恚，虽生有顶，头上火然。术婆伽欲火所烧。金光明云：「忧愁盛火，今来烧我。」能破善业，退上堕下，皆名为火。若能称名，得离恶业。故请观音云：「破梵行人，作十恶业，荡除粪秽，令得清净。」由斯菩萨威神之力也。　　次明烦恼火。若声闻人，厌恶生死，见三界因果，犹如火宅。四倒结业，烟炎俱起，轮转堕落，为火所烧。生死蔓延，昼夜不息，勤求方便，竞共推排，争出火宅。称观世音，机成感应，乘于羊车，速出火宅。入有余、无余涅槃，即得解脱也。　　次明支佛，次明六度行，次明通教，次明别教，次明圆教，次明变易土钝根人，次明变易土利根人。凡有九番行人，修道之时，[立+立]为五住烦恼惑火之所烧害，各修方便，方便未成，火难恒逼。称观世音，方便即成，便得解脱。一一当其法门细作机感之义。　　问：「菩萨住何法门，而能如是耶？」　　答：「菩萨法门，无量不出，别圆两观，本起慈悲，故能十番垂应。所以者何？菩萨元初发菩提心，见果报火烧诸众生，即起慈悲，誓当度脱。受持禁戒，亦起慈悲，救诸业火。修无漏观，白骨流光，发火光三昧，八胜处中有火胜处，十一切处中有火一切处，皆起慈悲，当为众生灭烦恼火。又观诸火，悉是因缘所生法，体之即空。又从火空而观火假，分别因缘。又观火中见火实相。如是次第，节节皆有慈悲，誓当利物。今住补处，力用无尽，以本誓力，熏诸众生，未曾舍离，随有机感，即能垂应。若事火起，称名求救，即对本时果上慈悲，拔苦与乐。恶业火起，即用持戒修定中慈悲。烦恼火起，即用无漏入空、入假、入中等慈悲，节节相关。若众机竞起，一时牵感，慈悲遍应，皆得解脱。如华严第四十云：『善财诣进求国，见方便命婆罗门修苦行求一切智，有大刀山，四面火聚，从刀山上自投于火。语善财云：能入此者，是菩萨行。善财生疑，言是邪法。梵语善财：莫作此念，此是金刚大智人，欲竭爱海。自在天云：此菩萨五热炙身，令我灭邪见，离我心诸魔。又云：菩萨炙身时，我等宫殿犹如聚墨，我即发菩提心。乃至他化自在天，于烦恼中得自在法门。乃至龙鬼阿鼻，皆发菩提心，舍本恶念。善财闻空中语已，即时悔过，登刀山，入大火聚，未至得菩萨安住三昧，入火得菩萨寂静安乐照明三昧。此火山者，名为无尽法门，若入此门，能知诸法故。』举彼经火法门如此，证成观音火法门慈悲救苦十番利益也。」　　次明菩萨。本修圆观所起慈悲者，但观一火具十法界，一切诸法入火字门。于一火门虽无分别，明识一切果报火、业火、烦恼火等，明了通达无缘慈悲，遍覆一切，是为火门入王三昧。若法界火起，菩萨以本地誓愿，普应众生，如磁石吸铁。虽无分别，而分别说者，以十五三昧救果报火；用二十四三昧救修因火；二十五三昧通救二乘、通教、六度、别、圆等入空烦恼火；还用二十五三昧救别教出假火；还用二十五三昧圆救圆教人入中烦恼火。虽应入诸火，不为诸火所烧，大集经云：「譬如虚空火灾起时，所不能烧。」菩萨亦如是，以不思议慈悲，普应一切，皆得解脱也。常途释七难，止解得救人中苦，失二十四有及变易中苦，止得如幻三昧少分，全失二十四三昧广大之用也。【「若为大水所漂，称其名号，即得浅处。】　　第二水难者，亦为三意：一贴文，二引证，三观释。贴文为三：一遭水是有苦，二称名是善，三得浅处是应也。　　问：「何意言为大水所漂？」　　答：「小水不成难，或戏故入水亦不成难，欲论其难，故言大水所漂。火难所以言入者，小火亦应断命。若故入，若不故入，入则害命。今举其重难，重难既救，何况其轻？是故言其入火，不言入水。言其大水，亦言大火。水论其浅即成应，火犹少在未成应也。」　　二引证者，应验传云：海盐有溺水，同伴皆沈，此人称观音，遇得一石，困倦如眠，梦见两人乘船唤入。开眼果见有船人，送达岸不复见人船，此人为沙门大精进。又刘澄随费淹为广州牧，行达宫停遭风。澄母及两尼声声不绝唱观世音，忽见两人挟船，遂得安稳。澄妻在别船及他船皆不济。道冏三人乘冰度孟津，垂半，一人前陷，一人次没，冏进退冰上，必死不疑，一心称观世音，脚如蹋板，夜遇赤光，径得至岸。此例甚多，皆蒙圣力也。　　三约观解者，果报水至二禅，恶业水通三界，烦恼水通大小乘。　　如地狱，镬汤、沸屎、咸海、灰河、流漂、没溺，饿鬼道中亦有填河塞海，畜生淹没冲波致患，阿修罗亦有水难，人中可知水灾，及二禅泛漾无岸。是时若不称名，尚不致浅处，何况永免耶！　　次恶业水者。诸恶破坏善业者，悉名恶业波浪。爱欲因缘之所毁坏，澍入三恶道中，忘失正念，放舍浮囊，见思罗刹，退善入恶者，即是水漂，何必洪涛巨波耶！若能一心称名，即得浅处也。　　次次明烦恼水者。经云：烦恼大河，能飘香象。缘觉观爱欲之水，增长二十五有稠林，潦水波荡恼乱我心，暴风巨浪有河洄澓没溺众生。无明所盲而不能出，涅槃彼岸何由可登？　　二乘人修三十七品之机，运手动足截有生死险岸，前途遥远，一心称名。若发见谛，三果皆名浅处，无学为彼岸。　　次支佛，侵习为浅处。通教正习尽为彼岸。次别教，断四住为浅处，断无明为彼岸。次明圆教，六根清净为浅处，入铜轮为彼岸，变易中分分是浅处，究竟无明方称彼岸。　　复次，初果免见流，三果免欲流，四果免有流，乃至圆教方免无明流。　　菩萨所以遍应水难者，皆是本修别圆二观慈悲，今日成就王三昧力。所以者何？菩萨修别观时，见众生漂果报水，起誓拯济。菩萨修戒定时，以善治恶，于诸禅定水、光三昧水、胜处水，一切处皆起慈悲。以善攻恶，又从水假入空，发真无漏；从空出假，达水因缘，入水中道，见水实相。节节法门，皆起慈悲，熏诸众生。今成王三昧，寂而常照。众生报水所漂，称名为机。对事慈悲，救果报水；戒定慈悲，救恶业水；三观悲救烦恼水。一切一时皆得解脱。如华岩三十八明善财至海门国，海云比丘为说普眼经。云十二年来，常观此海，渐渐转深，大身居止珍宝聚集，如是观已，则见海底生大莲华，无量天龙八部庄严华上，有佛相好无边，即申右手摩于我顶，为说普眼经千二百岁，一日所受阿僧祇品，无量无边，若以海水为墨，须弥聚笔，书写此经，不能得尽。当知水法门摄一切法，亦如大品阿字门，具足一切义。观音于水法门，久已通达，故能遍应一切水难。　　复次，本修圆观法门，无缘慈悲，遍应一切者。观水字门，十法界趣水字，是趣不过水尚不可得，云何当有趣不趣？十法界趣水是俗谛，水尚不可得即真谛。云何当有趣不趣？即双非显中道第一义谛。如此观水字十法界三谛之法，即起无缘慈悲，遍熏三谛十法界众生，故能圆应一切。　　若分别观者，以十六三昧救果报水；以二十四三昧救恶业水；以二十五三昧救二乘通别圆入空有流等水；以二十五三昧救别教出假于有流中，令无染湿；以二十五三昧救圆教入中无明流水；一切一时俱得解脱也。【「若有百千万亿众生，为求金、银、琉璃、砗磲、码瑙、珊瑚、琥珀、真珠等宝，入于大海。假使黑风吹其船舫，飘堕罗刹鬼国，其中若有乃至一人称观世音菩萨名者，是诸人等皆得解脱罗刹之难，以是因缘名观世音。】　　第三罗刹难者，亦为三：一贴文，二约事，三观释。贴文又为二：一明难，二结名。难中为五：一举数，二明遇难之由，三遭难，四明机，五明应。　　人数者，但举百千总数，不定判多少。明入海求珍，结伴无定，虽无定数，终不可独往，故举百千也。贤愚云：田殖百倍，商估千倍，仕宦万倍，入海吉还，得无量倍。故入海也。　　次遭风。是难由约下文证，今若开风为正难，下文云皆得解脱罗刹之难，此岂不独是罗刹难也？难由正应无在由者，何但由风？由风堕难，由入海遭风，求宝入海，由贪求珍宝，展转相由，风灾难切，故风是堕难之由也。　　七宝是正宝，珠是伪宝，又如意珠宝最上。今言等者，等上等下诸宝也。楼炭云：「巨海有七种似实，一百二十种真珠宝。」　　黑风者，旧云风无色，吹黑沙故尔。有人弹云：「沙中无船，水中无沙，非是吹黑沙，乃是吹黑云尔。」今还例此难：水中无云，云中无船，何得弹沙而取云？风能吹黑云，何意不能吹黑沙？请观音云：「黑风洄波。」仁王般若有六色风，黑赤青天地火也。受阴经明五风。阿含亦云黑风。风加以黑，怖之甚也。　　罗刹是食人鬼，人尸若臭，能咒养之令鲜。复有啖精气鬼，人心中有七渧甜水和养精神，鬼啖一渧令头痛，三渧闷绝，七渧尽即死。　　一人称名。余者悉脱者，同忧戚休否是共，虽口不同唱，心助觅福，故俱获济是均。若后值贼则同声者，陆地心多不并，决须称号，令使齐，与水难为异。何意就此结观音之名？此正就一人称名而赖兼群党，明慈力广被，救护平等，显观音之名也。　　二约事证。应验传云：外国百余人，从师子国，泛海向扶南。忽遇恶风堕鬼国，便欲尽食。一舶众人怖称观音，中有一小乘沙门，不信观音，不肯称名，鬼索此沙门，沙门狼狈学称，亦得免脱。　　次观释者，不但明世界中风，黑业名风。华严云：嫌恨猛风，吹罪心火，常令炽然。吹诸行商人，堕落恶道，失人道善宝，及无漏圣财。从地狱上至三禅，皆有果报风难。如僧护经，明地狱种种形相，疾风猛浪，没溺破坏，饿鬼所啖。若鬼道中，寒风裂骨，身碎碑黬，畜生飞走之类，倾巢覆卵，何可胜言？修罗亦有风难，若风灾起时，诸山击搏，上至三禅，宫殿碎为微尘。当此之时，谁能救济，唯当一心称观世音菩萨。以王三昧力，或以手障，或以口吸，无量方便，令得解脱也。　　次明若修诸善，恶业风吹坏五戒十善船舫，堕三途鬼国，及爱见境中。大经云：「罗刹妇女，随所生子，而悉食之，食子既尽，复食其夫。」急须称观世音菩萨，以慈悲力能令解脱。　　次明二乘人。采圣财宝，为烦恼风吹慧行船，行行舫堕见爱境，为见爱罗刹所害，若能称观世音，得脱见爱二轮，永得免二十五有黑业也。　　次明支佛。六度行通、别、圆、变易等，入烦恼海，采一切智宝。八倒暴风所吹，飘诸行船，堕二边鬼国。用正观心，体达诸法不生不灭，入实际中，即得解脱。鬼义合前后章，故不重说也。　　法界风难无量，一时圆应者，皆由别圆慈悲所薰。菩萨本修别观，见事中风，即起慈悲修戒定；见恶业风，即起慈悲修三观，时节节慈悲。今入风实相王三昧中，以事慈悲，救果报风；以戒定慈悲，救恶业风；三观慈悲，救烦恼风；故能十番拔难。　　若作圆观，论机应者，但观风字门，具照十法界，三谛宛然，通达无碍，慈悲遍覆。　　若分别说王三昧者，以十七三昧救果报风，以二十四三昧救修因风，以二十五三昧救二乘通别圆从假入空烦恼风，以二十五三昧救别教出假无知风，以二十五三昧救圆教入中无明风，变易可解。如是遍救法界，一切一时皆得解脱也。【「若复有人，临当被害，称观世音菩萨名者，彼所执刀杖，寻段段坏，而得解脱。】　　第四明刀杖难者。亦为三：一贴文，二约证，三观释。贴文为三：一遭难即是苦，二称名即是善，三应。　　今言刀杖段段坏者，明人执杀具，一折一来，随来随断，弥显力大。　　问：「水火何不令再灭耶？」　　答：「刀杖折再来重明圣力，水火灭后谁复持来？既无持来，灭何所显？今只令绝炎不烧，洪流更浅，存显力大，各有其意，不得一例作难也。」　　二约事证者。应验传云：晋太元中，彭城有一人被枉为贼。本供养金像，带在髻中，后伏法，刀下但闻金声，刀三斫，颈终无异。解看像有三痕，由是得放。又蜀有一人，檀函盛像安髻中，值姚苌寇蜀，此人与苌相遇，苌以手斫之，闻顶有声，退后看像，果见有痕。其人悲感：宁伤我身，反损圣容，益加精进。晋太元高简，荣阳京人，犯法临刑，一心归命，钳锁不复，见处下刀，刀折绞之寸断。遂卖妻子及自身，起五层塔在京县。宋太始初，四方兵乱，沈文秀牧青州，为土人明僧骏所攻，秀将杜贺刑妻司马氏（云云）。　　三明观释者，非但世间杀具名为刀杖，恶业亦能伤善业身命，烦恼六尘三毒等皆名刀箭。从地狱去，即有刀山柱骨，剑树伤身，锯解屠脍，狼藉痛楚。饿鬼更相斩剌，互相残害。畜生自有雌雄，牙角自相触突，又被剉切披剥。修罗昼夜征战，龙王降雨变成刀刃，人中前履白刃，却怖难诛。复有横尸塞外，复有衔刀东市。天共修罗斗时，五情失守，皆有刀杖怖畏失命之苦。若能称观世音，若应刑所，刀寻断坏，若应战阵，立之等力，令得安和。　　次明修诸善因，为三毒刀箭恶业，破坏善心，割断戒皮、定肉、慧骨、微妙心、髓法身，慧命退失堕落，失人天道，乃至正命，登难崩易，万劫不复。起怖畏心，称观世音即蒙救护，三毒不伤，清升受乐，即菩萨力也。　　次明声闻人，厌患生死，即时观三界见思，剧于刀箭。故大经云：「宁以终身近旃陀罗，不能暂时亲近五阴。爱诈亲善，六拔刀贼，趣向正路，如为怨逐。」大论云：「譬如临阵白刃间，结贼未灭害未除，如共毒蛇同室居，如人被缚将去杀。尔时云何安可眠？」五苦章句云：「十二重城，三重棘馆，五拔刀人守门。」尔时思惟如此怖畏，何由得脱著于正路？须一心称观世音，三业至到，机成感彻，则能裂生死券，度恩爱河，不为烦恼刀杖所害。欲主魔王，无如之何！　　次明支佛，次明六度行，次明通别圆变易等。五住刀箭伤法身，损慧命者，若能称名即蒙圣应，免离通别刀杖，脱二死地，岂非法身慈力耶？　　复次，明刀杖机应遍法界者，良由本修别圆观时，见诸锋刃伤毁，即起慈悲，我当救护；修善遮恶时，于善恶业，复起慈悲；若观刀杖是因缘生法，修三观时复起慈悲，愿行填满。　　今住王三昧中，无量神力，以本事慈悲，对果报刀箭；修善慈悲，救恶业刀箭；三观慈悲，救烦恼刀箭。刀杖是质碍，属地字门摄，菩萨于质碍地门，通达明了。如华严四十，明弥多罗童女，于师子奋迅城，师子幢王宫中，处明净宝藏法堂，不可思议庄校此堂，一一琉璃柱，一一金刚壁，一一摩尼镜，诸宝、诸铃、诸树、诸形像、诸璎珞中，住是一切质碍具内，悉见一切如来。从初发心，行菩萨道，乃至成等正觉，入灭，皆于中现，无不明了。如于净水见月影像，此法门名般若普庄严法门。善财入此地法门时，能得不可说陀罗尼，大慈大悲陀罗尼，能作佛事陀罗尼，一切法无不具足。当知地字门普应一切，令得解脱也。　　复次，圆观观地大质碍之法，摄一切十法界三谛，宛然明了，在地门中。圆起慈悲，遍于法界，寂而常照，无机不应。　　若欲分别说之令易解者，以十三昧救果报刀杖；以二十四三昧救三毒刀杖；以二十五三昧救入空烦恼刀杖；以二十五三昧救出假无知刀杖；以二十五三昧救入中无明刀杖。一切一时皆得解脱。【「若三千大千国土，满中夜叉罗刹，欲来恼人，闻其称观世音菩萨名者，是诸恶鬼尚不能以恶眼视之，况复加害。】　　第五鬼难亦为三：一贴文，二约证，三观解。贴文为四：一标处所，二明遭难即是苦，三称名即是善，四应。　　三千大千满中者，此假设之辞也。若言满中，复更从何处来？知是假言尔。上水火何不假设满大千耶？鬼有心识，相延故满，假设为便；水火无心，假设为难。鬼所以畏者，观音有威有恩。若非怀恩，则是畏威，所以闻名尚不能加于恶眼，岂容兴害心？害心、恶眼二俱歇也。　　次约事证者。　　次观解者，若果报论鬼难者，地狱道亦应有弊恶，大力鬼恼诸罪人，鬼道中力大者恼于小鬼，畜生道鬼亦啖畜生，人中可知。诸天既领鬼，何容为鬼所恼？如阿含中云：有大力鬼忽坐帝释床，帝释大嗔，鬼光明转盛；释还发慈心，鬼光明灭即去。天主既为鬼所恼，何况四王修罗道耶！如是等处，鬼难怖畏，称观世音，即不能加害也。　　次明修因者，自有恶业名为鬼，自有鬼动三毒。如阿含云：淫亦有鬼，鬼入人心则使人淫佚无度，或鬼使嗔使邪，当知鬼亦破善。三毒当体是鬼者，淫破梵行，嗔破慈悲，贪鬼恼不盗戒，嗜鬼恼不饮戒，乃至十善诸禅亦如是，皆为恶业鬼毁损人天动、不动业。若能称名，即不加害也。　　次明烦恼鬼者，见心为男鬼，爱心为女鬼，若论此鬼，即得满三千大千世界，非复假设之言。何以故？以见使历三界，有八十八；爱历三界，合有九十八；岂不遍满？此鬼欲来恼二乘人，乃至六度通别圆等行人。大经云：「唯愿世尊，善良咒师，当为我等，除无明鬼。」又云：「愚痴罗刹，止住其中。」岂非烦恼鬼耶？若称名诵念，观智成就，能令见爱尘劳，随意所转，不能为害也。　　次别圆本。观慈悲机应者，别观菩萨初发心时，见诸恶鬼恼乱世间，无能救解，如讫拏迦罗等恼毗舍离，是故菩萨兴起慈悲，为作拥护。若修诸善，为恶所坏。亦起慈悲，令善成就。若观此鬼及以业鬼，皆是因缘生法，从假入空，出假入中，皆节节慈悲誓愿。于诸烦恼，深达实相，成王三昧，以誓愿熏修，法界众生，若遭鬼难，能遍法界救护。以事中慈悲救果报上鬼，修善慈悲救恶业鬼，以三观慈悲救爱见无明等鬼，悉令诸鬼堪忍乘御，不能为恶眼视之。如华严四十三，迦毗罗婆城，娑婆陀夜天，于日没后，见处虚空，见其身上，有一切星，现一毛孔中；见所化众生，或生天上，或得二乘，或修菩萨，行种种方便，皆悉见闻。尔时夜天告善财言：我于恶众生，发大慈心；不善众生，发大悲心；于声闻缘觉，发安立一切智道心。我见众生，远离正道，趣于邪径，著诸颠倒。虚妄迷惑，受众苦恼，我见此已，无量方便除诸邪惑，安立正见。故知法身菩萨以夜叉鬼身，能作如此安立众生，观音菩萨于此鬼神法门，岂不通达普应一切，令得无害？　　若圆观识种是爱见鬼门，一切法趣此识种鬼法门，十法界三谛具足，无缘慈悲，普被一切，即是鬼门王三昧力遍应法界。　　若分别说者，以十三昧救事鬼，二十四三昧救恶业鬼，以二十五三昧救二乘通别圆入空鬼，乃至入中道，一切一时俱不加害。【「设复有人，若有罪若无罪，杻械枷锁检系其身，称观世音菩萨名者，皆悉断坏，即得解脱。】　　第六枷锁难亦为三：一贴文，二约证，三观释。贴文为四：一标有罪无罪，二遭难，三称名，四应。　　上临当被害，此定入死目。此明有罪无罪，或是推检未定，或可判入徒流。若判未判，俱被禁节，明圣心等本救其囚执，不论有罪无罪也。在手名杻，在脚名械，在颈名枷，连身名锁，此则三木一铁之名也。系名系碍，检是封检，系未必检，检必被系，系而具检，忧怖亦深。鸟死声哀，人死言善，若能称观世音者。重关自开，铁木断坏。　　次引事证者。应验传云：盖护，山阳人，系狱应死，三日三夜心无间息，即眼见观音，放光照之，锁脱门开，寻光而去，行二十里，光明方息。张畅为谯王长史王，及畅系延尉，诵经千遍，锁寸寸断，不日即散虚。丞相（云云）。　　三观释者，地狱体是囹圄，鬼及畜生，亦有笼系；修罗亦被五縳；北方及天上自在，应无此难。降是已还，无免幽畑。若能称名，皆得断坏也。　　次明修因。恶业即名枷锁也，诸业虽有力，不逐不作者。若有造业，果终不失，故云不失法如券。若人修习诸善，被恶业覆，如大山映覆于心。使善败坏，更增恶业，恶业即招果縳，无由可解。若欲脱此业者，因时可救急，称观音能令三恶业坏。故经云：妻子以为锁械，钱财以为牢狱，王法以为狱籍，遮碍行人，不得修道，望现在是果报缚，望过去是业。　　次明声闻者，凡夫及三果皆是有罪，罗汉是无罪。大品云：摩诃那伽虽有罪无罪，同在三界狱中，五阴绳所缚，三相无常检束印封之。权实上惑名杻，定慧上惑名械，中道上惑名枷，法身上惑名锁，如是等束缚行人不能得脱。称名系念必蒙灵应，若发定慧是械断，若发权实是杻断，若破无明是枷断，法身显现是锁断，入无余涅槃是缚断。免三相是离检，出三界是出狱。　　此复有通别意。　　次明支佛六度行通别圆。若论枷锁犹是地质碍，别圆本观所起慈悲遍应之义，不异于前。若三千大千以表空种，王贼鬼等以表识种，论其十番普应，此亦如前。论其本观，今当说菩萨见众生以空识成果报身，还为空识所恼。修诸善时，空识之业亦能坏善观。空识有三谛之障，有三谛之理，如是节节皆起慈悲，悲欲拔众生苦，慈欲与众生乐。故净名云：菩萨观四大种、空种、识种皆空，空故无四大、无空、无识，是为入不二法门。　　成王三昧能遍十法界，垂应以事中慈悲救果报空识难，以修善慈悲救恶业空识难，以三观慈悲救烦恼空识难，故知观音于空识法门而得自在。华严三十九，善住比丘于虚空中大作佛事。　　若作圆观，观空种因缘性相，本末究竟等，则一切十法界悉趣空门，识亦如是。起无缘慈悲熏诸众生，十法界有机，即能一切一时而得解脱。【「若三千大千国土满中怨贼。】　　第七怨贼难，亦为三：一贴文，二约证，三观释。贴文为四：一标难处，二标遭难人，三明有机，四明应。　　难处者，先明处即是大千国土。　　次明难即满中怨贼。满中，假设之辞也。国旷贼多，圣力能救，显功之至也。怨者，此难重也。贼本求财，怨本夺命，今怨为贼，必财命两图。若过去流血名怨，现在夺财名贼，如此怨贼遍满大千，尚能护之，轻者岂不能救也！【「有一商主，将诸商人，赍持重宝，经过险路。】　　二标遭难人者，即商主也。此又为四：一明主，二有从，三怀宝，四涉险。　　商者训量，此人择识贵钱，善解财利，商量得宜，堪为商人之主。既有商主，即有将领诸商人。既涉险远，所赍者必是难得之货，故言重宝也。险路者，或可旷绝幽隘，名为险路；或值怨贼冲出之处，名为险路者也。【「其中一人作是唱言：『诸善男子！勿得恐怖。汝等应当一心称观世音菩萨名号，是菩萨能以无畏施于众生，汝等若称名者，于此怨贼当得解脱。』众商人闻，俱发声言南无观世音菩萨，称其名故即得解脱。】　　机者亦四：先明一人安慰，二劝称名，三叹德，四众人俱称。　　所以安慰者，止其恐怖也。所以劝称名者，设其上策也。所以叹德者，奖令定胆也。若不安慰，则怖遽慞惶。虽安慰止怖，若不设计，唐慰何益？故劝称名。虽劝称名，若不叹德，设计则心不定，胆亦不勇，所以叹德。故知此菩萨决定能施无畏，决果依凭。三义既足，俱时称唱。南无云归命，亦称为救我。机成获应，即得解脱也。【「无尽意！观世音菩萨摩诃萨威神之力，巍巍如是。】　　次结口机也。　　今言观音势力既大，加护亦旷，岂止七难而已！当知遍法界皆能救护，故言巍巍。巍巍者，重明高累之辞也。明观音之力，出于分段之外，竖应二土，故云重明；载沐神应，故云高累；以是义故，故言巍巍如是也。　　二约事证者，应验传云：慧达以晋隆安二年，北陇上掘甘草，于时羌饿捕人食之。达为羌所得，闭在栅中，拣肥者先食。达急一心称名诵经，食余人稍尽，唯达并一小儿，次拟明日。达竟夜诵，犹冀一感。向晓羌来取之，忽见一虎，从草透出咆哮，诸羌散走，虎因啮栅作一穴而去。达将小儿，走叛得免。又裴安起从虏叛还南，至河边，不能得过，望见追骑在后，死至须臾，于是称观世音，见一白狼，安起透抱，一掷便过南岸，即失狼所。追骑共在北岸，望之叹惋无极。道明于武原劫夺船道往径遇贼难等。　　三观释者，若果报论怨贼者，从地狱至第六天皆有斗诤，如阿含云：忉利战不如修罗，索援至第六天，如此怨会，称名得脱也。　　次修善时恶多是怨，犹如冰炭，称名恶退，善业成就，如闇灭明生。　　次明烦恼为怨贼者，一切烦恼是出世法怨，商主是三师羯磨，受戒人是商人，无作戒是重宝，五尘是怨贼；或法师是商主，商人是徒众，理教是重宝，两遇魔事是怨贼；或心王是商主，心数是商人，正观之智是重宝，觉观为怨贼；或般若是商主，五度万行是商人，法性实相是重宝，六蔽是怨贼。将此意历诸教，义自在作，悉成称名，即得解脱也。　　复次，约怨贼难，结成别圆慈悲应，例前可解（云云）。【「若有众生，多于淫欲，常念恭敬观世音菩萨，便得离欲。若多嗔恚，常念恭敬观世音菩萨，便得离嗔。若多愚痴，常念恭敬观世音菩萨，便得离痴。】　　第二从「若有众生，多于淫欲」去，是明意机也。释此为二：初贴文，二观解。贴文为二：初正明意机，次结意机。　　意机约三毒，为三章，章各有三：一明有苦，二默念此两即是明机，三明离即是明其应三也。通称毒者，侵害行人，喻之如毒。但名有单复。　　有人解云：三毒多者，不知其是过，故不求观音；少者念观音，梵行之德，所以能感。　　意谓此释乖文。文云：若有众生，多于淫欲，念即得离。云何对面违经耶？今明三毒多者，能念观音，菩萨有力，令多得离，何况少相？此则以多况少尔。大论云：「女人为戒垢，谤法余殃。」不择禽兽，不避高墙广堑之难，不计名闻德行，破家亡国，灭族倾宗。祸延其身，如术婆伽。祸延其国，如周败褒姒。净住及禅经明多欲人有欲虫，男虫泪出而青白，女虫吐血而红赤；又言有欲鬼，娆动其心，令生倒惑。如大经云：「若习近贪欲，是报熟时。」此举多欲相也。若少欲人，虫鬼潜伏，无过狂醉，是少欲相。　　嗔恚多者，今世人不喜见，如渴马护水，如射师子母。故教遗云：「劫功德贼，无过嗔恚。」华严云：「一念嗔起，障百法明门，菩萨以嗔乖慈，障道事重。」大集云：「一念起嗔，一切魔鬼得便。」涅槃云：「习近嗔恚。」若例淫恚亦应有鬼，如柰女经：嗔则有蝎虫，是名多嗔相；与上相违，是嗔少相。　　愚痴多者，邪画诸见，拨无因果，谤毁大乘，如大经。例前亦应有虫鬼。　　三毒过患如此。欲离此故至心存念观音，即得离也。　　有人解云：起伏相违，称之为离，非灭离也。　　今谓经文说离，何意言非？若依请观音者，净于三毒根，成佛道无疑。今作十番，明救三毒，三番是伏惑论离，七番是断惑论离也。　　问：「离烦恼须智慧，但念岂得离耶？」　　答：「经称常念，即是正念，体达烦恼，性无所有，住贪欲际，即是实际。绝四句，无能无所，念性清净，如此正念，非是智慧，更何处觅智慧？此慧不离烦恼，其谁能离耶？若如所难，必须别用智慧破烦恼者，此则有惑可断，有智能断，非唯惑不可断，慧还成惑，岂得名断惑之慧耶？」　　今此正念，不以色念，不以非色念，如此四句。亦以色念，亦以非色念，如此四句。或次第论非念，或不次第论非念，或不次第论念，或次第论念，或次第论离，或不次第论离。【「无尽意！观世音菩萨有如是等大威神力，多所饶益，是故众生常应心念。】　　次就观解者，七番例上可解。　　今但顺逆两意，约界外作也，不取分段三毒相。　　今取善欲之心名贪。大经云：一切善法，欲为其本。二乘欲乐涅槃名贪，厌生死名嗔，不达此理名痴。开三毒，即有八万四千，宛然具足。净名云：「结习未尽，华则著身。」二乘未断此三毒，即变易三毒相也。未断别惑，菩萨亦同有此三毒，故云菩萨贪求佛法，于恒沙劫，未曾暂舍，多学问无厌足即贪相。恶贱二乘，不喜闻其名，故言宁起恶癞野干心，不起二乘心。如大树折枝之譬，岂非嗔相？无明重数甚多，佛菩提智之所能断，佛性未了了者，皆是痴相。欲除此三烦恼，故常念观音，随机应赴，即得永离。　　永离有两种，若此菩萨于生身中，全未除别惑，就变易论，全未永离；若生身中已侵别惑，就变易中除残论，永离。　　次明逆说三毒观者，一切众生名为少欲嗔痴，何以故？止嗔三途之苦，贪人天之乐，二乘只嗔生死，欲得涅槃乐，皆名为少。菩萨不尔，乐求佛法，非但求一佛法，遍求一切不可说佛法，如海吞众流，犹自不满。非但不受生死，亦不受涅槃。故大品五不受，此即大嗔。无明力大，佛智能断，菩萨于无明，大力之惑尚在。又痴如虚空不可尽，乃至死如虚空不可尽。如此三毒即为三法门：一取，二舍，三不取不舍。　　大慈大悲，四摄十力，无畏三昧，解脱无上菩提，净佛国土，化度众生，名为取门，即大贪也。　　一切法空无所有，不住不著，般若如大火炎，四边不可取，大涅槃空迦毗罗城空言语道断，心行处灭，不以四句得菩提，无得无证，即是舍门，名为大嗔也。　　中道非取非舍，不憎不爱，不断不常，无去无来，无生无灭。如镜中像不可见而见，见而不可见，非可见非不可见，遮二边故不可言说。净名杜口，名为中道，此即大痴。　　故文殊云：「我是贪欲尸利，嗔恚尸利，邪见尸利。」此即其明证。欲满此三法门，常念观音，即得满愿。一切圣人，自行化他，无不从此三门而入，离此更无有道。故无行经云：「贪欲即是道，恚痴亦如是，如是三法中，具足一切佛法。」　　一切佛法，不出万行波罗蜜，不受三昧广大之用中道实相。此三法门不可宣示，愍众生故。或作顺说，或作逆说，互有去取，此即四悉檀意赴缘利益。如华严四十二，明险难国宝庄严城，婆须密多女说离欲际法门，一切众生随类见我，我皆为其女像，见我者得欢喜三昧，共我语得无碍妙音三昧，执我手得诣诸佛刹三昧，共我宿者得解脱光明三味，目视我者得寂静法门，见我频呻得坏散外道法门，阿黎宜我者得摄一切众生三昧，阿众鞞我者得诸功德密藏。住是离欲法门，广为利益。此岂非逆顺，欲法门导利群品耶！　　又四十一，满幢城满足王于正殿行王法，其犯法者，斩截烧煮，劈裂屠脍，嗔目诃责，苦楚治罪。善财生疑，王断事已，执善财手入其宫，见不可思议境界，不可诸喻。语善财云：我知幻化法门，化作众生，而苦治之，以调一切，其见闻者，发菩提心，此岂非嗔法门？　　方便命婆罗门五热炙身，即是痴法门，如前说。　　次此应明别圆两观观三毒，慈悲机感例可知，不具记。　　第三从若有女人，去明身业为机，亦为三：一贴文，二引事证，三观解。贴文为二：一求愿满，二结叹。求又为二：一求男，二求女。　　文云女人求男，若是无子，则绝嗣。有子则父母俱欣，云何独标女人求男耶？　　解者或云：女厌女身，非求子也。又解女性多爱，欣子偏重，故标女人。　　今解女人以无子为苦，夫之所弃，[立+立]妇所轻，旁人所笑。又妇有七失，六犹可忍，无子最剧。容恶性妒，不能事公姑，贪食无子，拙无子既苦，故以标女人求男也。【「若有女人设欲求男，礼拜供养观世音菩萨，便生福德智慧之男。】　　求男文为三：一立愿，二修行，三德业。　　愿与行如文。　　德业者，明士有百行，智居其首。若但智而无福，则位卑而财贫，触途壈坎。智与福合，弥相扶显，福则财位高升，慧则名闻博远，故言便生福德智慧之男也。【「设欲求女，便生端正有相之女，宿植德本，众人爱敬。】　　求女文中，但明愿与德业，不明修行者，行同礼拜，故不重论。愿德既殊，故须各辩。　　女人端正，七德之初。但端正无相者，成早孤少寡，相禄不佳。今明貌与相，相扶弥显，其德端正，则招宠爱，相则招于禄敬，故文云众人爱敬。若爱带慢，何谓为德？爱而敬之，故是相也。　　有人解宿植德本，是释疑众人咸谓观音但能交会父母，智慧端正儿之宿植。若是观音与其智慧端正，则堕无因之过。　　私难此语：若言福慧是儿业，观音唯能会其受生，儿无生缘，观音会生，儿无福慧，观音亦能使有，观音遂不能令无福种，福何能使无生而生？论福畏堕无因，论生何不畏堕无因？若尔，圣人全不能与福慧，只能作媒人，此不可解也！难观音不能令儿有福慧者，上一人称名，多人皆脱罗刹之难，此无因而不与，彼无机那忽脱耶？今明圣力甚大，无所不与，能使先世有福慧者托生也。纵令先世不植善缘，亦能令其于中阴中修福，此义出中阴经也。今不取此句为释疑之意。【「无尽意！观世音菩萨有如是力，若有众生，恭敬礼拜观世音菩萨，福不唐捐。】　　若有礼拜福不唐捐，此结成身业之机，亦是释疑之义。结义可解释疑者，若言礼拜愿满，自有礼拜不蒙愿满者，何得云不唐捐？唐者言徒，捐者言弃，由心不志，即愿未满。礼拜之功，冥资不失，此得是释疑也。　　问：「礼拜是身业机，亦应脱水火等难不？」答：「此举男女为言端尔。」　　次引事证者。应验传：有人姓鬲，四月八日生月氏国痴人。　　次观解者，果报求男女者，如阿含中，地狱界已上，乃至欲天，皆有无子之苦。礼拜求愿，亦能满心。　　次明修因论男女者，先辩法门，次明与愿。　　法门者，无明为父，贪爱为母，六根男，六尘女，识为媒嫁，生出无量烦恼之子孙。此男女不劳愿求，任运成眷属也。若外书以天阳地阴沈动为男女，何况佛法而无此耶？　　若就内典，佛为国王，经教为夫人，出生一切菩萨佛子。又善权方便父，智度菩萨母，一切诸导师，无不由是生。又慈悲为女，善心为男；或禅定静细为女，观慧分别为男；二乘定多慧少，菩萨定少慧多。大经云：若闻大涅槃佛性之法，当知是人有丈夫相，正观刚决为男，无缘慈悲含覆一切为女。今借世间男女，以表法门尔。　　问：「那得以男女表法门？无男女故即无法门。如大经：『永离十相，名大涅槃。』大论云：『无男女相，故名无相。』净名云：『一切诸法，非男非女。如佛所说，亦非男非女。』安乐行云：『亦不分别是男是女。』入不二法门云：『无声闻心，即无于定；无菩萨心，即无于慧。』小乘三藏缘谛理，吾闻解脱之中无有言说。成论入空平等，亦无男女。男女既无，所表安在，故知无定慧法门也。」　　答：「大乘实相，不当有男女及无男女。善巧方便，以四悉檀说于有无。天女云：无离文字说解脱义，文字性离即是解脱，皆以文字有去来，今非谓菩提实相亦尔。非有非无，非二而二，明此二法，未曾相离。譬如一身，有左右手。定慧亦尔，定静慧照，虽复二分，不离法性。言定即有慧，言慧即有定。譬如女人而有左手，亦如男子而有右手。定慧亦尔，无缘之慈具正观，慧而以定当名中道种，智具大慈定以智标目。何但理然今文亦尔，文云便生福德智慧之男，此语自具二法门，何劳有疑而称男子也？文云便生端正有相之女，端正无邪丑表中道正观，离二边之丑即慧义也。相即三十二相，慈心所种即表定义也，虽具二而名女。故知此文若作男女二解，即表定慧不二而二；若作不二解，即表定慧二而不二。理实非二非不二，赴缘为二为不二，即是表二法门，文义斯在。」　　次明应机满愿者，果报满愿如前说。　　修因者，若就修五戒事论：不杀是仁，不盗是廉，属女表定法。不妄语是质直，不淫是贞良，不饮酒是离邪昏，此属男表慧法。若不得此五戒，男女则失人天道，孤独堕在三途，归命求救。五戒完全，即男女愿满。　　十善例可知。　　修禅时，方便修慧；精进等三方便为男，念一心为女。若就支林，觉观喜为男，乐一心为女，乃至非想禅，禅中细作可解。　　次明声闻男女者，五停心观：治嗔用慈，治散用数，此二为女；治贪用不净，治痴用因缘，治障道用念佛，此三属男。又直缘谛理正智决断名为男，出观用法缘慈为女。若不得此两法，即当堕落凡夫，为火宅烧害，贫穷孤露。若蒙垂应五停心，男女生即得入真，出观男女生得入假，二义既满，则不复畏二十五有也。　　次支佛者。缘方便道，起慈观名女，慧观为男。若发真缘理名男，出观缘慈名女。支佛譬鹿，犹有回顾之慈也。若不得如此定慧，何由速出？殷勤求法，若得愿满，坦然快乐。　　次明六度菩萨。菩萨有慈悲不断惑，在生死利物名女，行六度方便智慧名男。女人法应生子，慈悲法应受生死化物，化于前人善心开发，即是生子义。前人生五度者是生女，前人生智慧是生男。若定慧义不成，则菩萨行不立，故求观音而获愿满。　　次通菩萨既断烦恼，则有智断缘谛理之慧为男。慈悲扶余习，入三界名女。何以故？如男法不生表智慧决断，断于烦恼，不生三界，而今还生者，乃是慈扶余习，故得更生称之为女。　　求愿观音，蒙此愿满。　　次明别教。十信菩萨，修福德庄严，五波罗蜜为女，从一地二地智慧庄严为男。三十心名男女交处圣胎，初地中道正智开发名为男生，无缘慈心发名为女生。此两要在初地方得开发，亦名男女双生。若不如此，即堕二乘生死两边之过。生此男女者，生大欢喜，故称欢喜地。慈悲被物，物荷恩故，称为大慈大悲。大慈大悲，能成佛道，生出般若，是诸佛之祖母，故称为大女。十力无畏等，众生不知，故不名为大也。　　次圆教。以无缘慈悲种，三十二相业，亦名为女，此女端正有相。以中道智慧为男，此男质直福德。十信六根清净名为处胎，初住慈智，男女双生。若得此男，不畏爱见，大悲顺道法爱，亦不畏无慧方便缚，无方便慧缚。方便与慧俱解者，即男女具足，二求愿满也。　　变易两番可解。　　复次，从五戒十善齐第六天已来，皆无禅定。番番悉是散心慧法，狂男子也。但慧无定，四禅有支林，一心名为男女，福慧备也。　　从三界定慧男女，男无破惑之功，女无生出无漏之力，此无用之男女。　　从二乘通教等，慧有断惑之用，则是干事之男女，有发生无漏，绍继之德也。　　从二乘通教所有定慧，不能破无明，见佛性虽男而女，定则不能怀于中道之子，犹如石女虽女而男。故大经云：「二乘之人，定多慧少，不见佛性；通教菩萨之人，慧多定少，亦不见佛性；自此之前，我等皆名邪见人也。」　　唯有别教登地，真明慧发，无缘慈成，此乃名为真正男女。圆教初住见中道时，定慧具足，男女相满，方称经文。男则福德，女则端正。　　故知借事表法，何得作媒嫁，解观音耶？【「是故众生，皆应受持观世音菩萨名号。】　　第三从「是故众生」去，是劝受持也。即为三：一劝持，二格量，三结。　　劝持者，上说观音得名因缘，其力广大，既不辩形质相对，正述名论德，若欲归崇，宜奉持名号，故举持名为劝也。【「无尽意！若有人受持六十二亿恒河沙菩萨名字，复尽形供养饮食、衣服、卧具、医药。】　　二格量为四：一格量本，二问，三答，四正格量。　　格量本者，举三多：六十二亿举福田多，尽形寿举时节多，四事具足举种子多。旧但三意，今持名字多。凡举四多，为格量本也。【「于汝意，云何是善男子、善女人，功德多不？」】　　次问。【无尽意言：「甚多，世尊！」】　　答如文。【佛言：「若复有人受持观世音菩萨名号，乃至一时礼拜供养，是二人福正等无异，于百千万亿劫，不可穷尽。】　　次正格量者，还举四少，以格四多也。功德正等持名少、田少、时少、种子少。　　问：「何意以少敌多？」答：「佛眼称量，不增不减，四多重倍，功德正齐，如此格量，秋毫无谬。」　　问：「何意等？」　　「旧解有五：一云其福实殊，引物论等。此解乃是虚谈，观音遂无实德可贵也。　　「二云田有高下，薄瘠所致；如供养百初果，不如一二果，乃至无学。此亦非叹德之意，乃是以下比高，法应优劣尔。　　「三心有浓淡，故令福不等。　　「四时得解不得解，此二释皆是前人心力致福，何关观音德高也。　　「五有缘无缘者，如供毁路人罪福浅，供毁父母罪福深也。」　　今明一多，性不可得，无有二相。一则非一，多则非多，同入如实际正等无异。一中解无量，故说六十二亿；无量中解一，故说观音。展转生非实者，则是一无一实；一从无量生，故多无多实；多从一生故，其理正均，故言不异。智者无所畏者，照其事理，既明不生疑畏，故言正等也。法华论云：毕竟决定知法故，法即法性，真如法身，是故六十二亿佛名与观音名，功德无差别也。　　又约观解者，二观发中，道二观实不等，而言等者，以中道等故，故言为等。如乞人等，彼难胜如来，故言等也。【「无尽意！受持观世音菩萨名号，得如是无量无边福德之利。」】　　三结成，一时称名福不可尽。大品云：一华散空，乃至毕苦，其福不尽。如文。　　第二问答，从「无尽意白佛言：云何游娑婆」下。　　前问何缘得名，佛答众生三业显机为境，法身灵智，冥应境智因缘，名观世音。此义已竟。【无尽意菩萨白佛言：「世尊！观世音菩萨云何游此娑婆世界？云何而为众生说法？方便之力其事云何？」】　　今问云何游此娑婆世界，佛答以普门示现三业显应，应众生冥机等十义。一问二答，问即为三。　　一云何游，是问身业；云何说，是问口业；方便，是问意业。此是圣人三业无谋而遍应一切，亦名三不失三轮不思议化也，亦名三不护。　　三不护者，明观音住不思议圆普法门，实不作意计校筹量，次第经营，方施此应。既无分别，亦无前后，任运成就。譬如明镜随对即现，一时等应，故言三业不护也。　　三无失者，众生根机不同，深浅有异；观音虽不作念逗机，逗机无失，契当前人，冥会事理，故言不护。　　三轮不思议化者，若示为佛身，亦示佛心、佛口，乃至示执金刚神身，亦示金刚心口。虽普现色身，屈曲利物，于法身智慧，无所损减。净名云：「善能分别诸法相，于第一义而不动，不动而动，此乃不思议化故也。」　　问：「意业云何可示？」答：「圣意无能测者，若欲示之，乃至昆虫亦能得知也。」　　佛答为三：一别答，二总答，三劝供养。　　初别答，还答三问。应以之言，是答其方便之力，意业问也。何以故？意地观机，见其所宜，宜示何身？宜说何法？随而化之，故知应以是答意也。现身是答身业，说法是答口业，故知具答三问也。　　又但作二答，兼得于三。论其现身不止色阴而已，必具五阴，即兼答意也。口亦依身，即兼答口。若说法者不止如树木无心。欲知智在说，巧运四悉檀方便，即兼口以答意也。　　二释俱明答三问也。　　从别答中，凡现三十三身、十九说法，束为十界身。　　而文阙二界者，或指上品云菩萨身；或翻者脱落；或依古本正法华文；或言观音即是菩萨身，何须更现？　　若三解皆有难，今所不用，今依古本为明菩萨义。故然菩萨一界，或权或实，种种应化义不可阙，故释菩萨界也。　　又无地狱界身者，或指上品，或言苦重不可度，或言其形破坏，人见惊畏故不现。　　今明别释，虽无总答，中有文云：「以种种形，游诸国土。」何得言无耶？又请观音云：「或游戏地狱，大悲代受苦。」或言止代受苦，不论说法。若依方等，婆薮教化，即有说法。释论云：「菩萨化地狱，多作佛身，狱卒见不敢遮。」以此而推，应有地狱界身说法也。若尔十法界身则为具足。　　今通约十身，四句料简：自有一界身度一界，自有十界身度十界；自有一界身度十界，自有十界身度一界也。　　若妙觉法身应实报土，为舍那佛受化之人，纯诸菩萨皆求佛道，更无异身，此一界度一界也。若方便有余土，五人同生，皆求大乘。上文云而于彼土求佛智慧，于此土为佛，亦是一界度一界也。若同居土寂灭道场，初成佛先开顿说，禀教之徒，皆有见思烦恼之人，而是圆机同感佛身，亦得是一界身度一界也。　　若寂灭道场，禀教之徒，诸界不同，或人或天龙神鬼等，又根性圆别两异，虽诸界不同，同见一佛身而为说法者，即是一界度多界也。　　若有一界之机，但见一界身现，则不得度，则示种种之身，眷属围绕共逗一缘，是名多界身度一界也。　　若佛身菩萨身，遍作十法界身，遍入诸道，各令得见同其形像，而为说法，此是多界度多界。　　用此四句历五味，五时现身，皆如此。　　复次，约说法多少者，如善财从百一十知识，闻诸法门，则多法为一人说。如净名云为声闻说四谛，为缘觉说十二因缘，乃至为梵王说胜慧，为帝释说无常，一人用一法，为一人说。若如通教说般若，三乘人同禀，此则一法为多人说也。若是一切无碍人，一道出生死，开佛知见，此则多法为多人说。　　复次，因果相对明多少者，五戒十善，因少果亦少；声闻五停心暖顶等入二涅槃，此因多果少；支佛见华飞叶落即得道，此因少果多；诸菩萨万行成就万德果圆，因多果亦多。　　观音明了众生根之所趣，或示现身多少，或说法多少，或修因多少，或证果多少，逗彼机宜，必无有差。　　有人云：现因身说果法，现果身说因法，现一身说多法，现多身说一法，或现身而无说，此比十法界机狭。　　旧释三十三身为三：初三乘人，二四众，三八部，各有枝末。以人天为圣末，以其是受道器故；童男童女为四众末，可成四众故；执金刚为八部末，同有大力故。　　「若尔执金刚力大，何意为末？」答：「此最在后，为掩迹故也。」【佛告无尽意菩萨：「善男子！若有国土众生，应以佛身得度者，观世音菩萨即现佛身而为说法；应以辟支佛身得度者，即现辟支佛身而为说法；应以声闻身得度者，即现声闻身而为说法；】　　今明三十三身，文为八番：一圣身，二天身，三人身，四四众身，五妇女身，六童男女身，七八部身，八金刚身。明其次第，出自人意尔。　　一明圣人先明佛者，为是应佛，为是化佛，但圣人逗物具有二义，若一时欻，有为化应，同始终名，应若寻此，文明于应义也。　　问：「何不以真佛，为众生说法，而以应耶？」　　答：「佛身多种，若应化非真佛，亦非说法人。真佛者，据妙觉法身，究竟极地，毗卢遮邪，乃名真佛。真佛渊远不可说示，云何能解？如妙音所作，文殊不知，况下地凡夫为示真身耶？如为牛羊弹琴，不如作蚊之虻声。」　　若从妙觉，应为实报，圆满相好，光明无量，同四十一地实报土众生，为说一实谛正真之法而教化之，如此之应，非余界所堪也。何以故？此等诸地已分入地位，不可以余界身应，亦不得以余佛身应，如此应者，唯应彼土，非余土所堪也。　　复次，变易土明应佛者。小乘经云：三界外无生。大乘五种意生身，方生方便土。此即三界外受生，生变易土也。释论云：「法性身菩萨生三界外，既有生宁无应佛。」法华云：「我于余国作佛，更有异名。」即是此义也。　　此应佛即有两相：一、示胜应身，圆满相海，如前实报之应。二、示劣应，令见者劣，于前但为二佛，更不示为种种诸身。　　何故尔五种意生利钝之别，赴此根性，故示二身，但说次第不次第两种大乘，故不须余身余法化也。　　若圆人无明未破，及已分破别人于回向中，及分破无明者，此人生于彼土，则利别人未修、未伏，及通教断惑者，三藏中断惑者，生彼皆钝也。　　凡圣同居土明应佛者，土有二种：一净，二秽。如富楼那士西方等土，其中众生具三毒见思，无三恶名，果报严净，此名净土。如此娑婆三恶四趣，荆棘丘墟，是名秽土。若净若秽，皆是凡圣同居土也。　　二土众生各有二种，根利浊重，根钝浊重；根利浊轻，根钝浊轻。浊重者，若娑婆众生身形丑恶矬短卑小，命止八十，或复中夭，烦恼炽盛，诸见心强，时节粗险，是为五浊重也。净土不尔，是为五浊轻也。何故尔不多修福德，生重浊土，多修福德，生于轻土。　　若秽土中生，有戒乘俱缓，有乘急戒缓，有乘缓戒急，有戒乘俱急。　　戒急受人天身，乘急有感圣之机。　　机有二种：一大二小，小机则示三藏佛身说法，大机应以舍那佛身说法，是故降神母胎，即示两相。　　顿机所感，即见舍那菩萨，与百千围绕，处胎说法，十方众生，皆在胎中，出胎光明，遍满寂灭道场，成卢舍那佛。转一实谛、无量四谛等法轮，譬如日出高山前照，即闻顿教见佛性得度也。故涅槃云：雪山有草名曰忍辱，牛若食者即得醍醐。此之谓也。　　若小机之人，感佛正念，入母胎出生王宫，六年苦行，树下坐草成老比丘佛，于鹿野苑转生灭四谛法轮，拘邻五人，初得甘露，悟小乘道。既非醍醐，未名得度，故云但离虚妄，名为解脱，其实未得一切解脱。未堪大教，如聋如哑，于其无益。于大教中，止有冥熏之力，取譬如乳。　　闻方便说三界，断见思时，尔时转乳名酪。　　次闻方等四种四谛，用大弹小，耻权慕实，起殷重心，名为生酥。　　次闻般若三种四谛，转教其心稍纯，名为熟酥。　　次闻法华舍三方便，但说一实佛之知见，声闻疑除，受记作佛；菩萨迷去，增道损生，尔时名为醍醐。菩萨之人处处得去，钝者亦同二乘；二乘之人始自于此，得见佛性。　　故云始见我身，闻我所说，即皆信受入如来慧证。前大机人，初得醍醐也。除先修习学小乘者，我今亦令得闻此经，入如来慧，即证小机。始于法华，得入醍醐也。　　若复有钝根，于法华不悟，更于般若调熟，至于涅槃，说胜三修，即明常住，得见佛性，乃是醍醐。　　是为同居秽国示现佛身，说圆渐法。或示种种身，说圆渐法四句，此开五味义。秽国既尔，净国亦然，既有利钝两机，宁不顿渐二说，以明应身及说法也。此中应明别圆本观，所起慈悲，今遍法界，起应例前思之（云云）。　　问：「经但言游于娑婆，不言实报方便等国。」　　答：「总答中云游诸国土，诸是不一，岂止独娑婆耶？又如大本文云：『若能深观，见我在耆阇崛山，共声闻菩萨僧，此即娑婆，而是方便也。』又云：『即见我纯诸菩萨，无声闻缘觉者，即此是实报也。』故约二土明义无咎。　　问：「二同称为法性，云何异？」答：「真谛中道，此则大异。」　　次明应以菩萨得度者，或上地下地，三藏通别圆等，辅佛不同。若佛于实报作佛，观音即为实报菩萨形，或作方便土菩萨形，或作同居土菩萨形，赴利钝两缘。　　赴利缘者，即如华严中法慧金刚藏等，赴钝缘者，或如弥勒等。若佛转五味法门，法门兴废，辅佛菩萨亦节节兴废，若权若实，广利众生。　　此中亦应明别圆本观机应。　　次明应以支佛者，如文殊二万亿劫作支佛，化众生现身说法。　　次明应以声闻身者，或作三藏，或作通教声闻，或作随五味转声闻。　　内秘外现庄严，四枯四荣，引导众生。　　次引华严中诸菩萨比丘入法界，所见住不思议法门者，成此义也。　　次引大经四种观十二因缘，观别圆本地慈悲，不取不舍，今作四种圣人，普应一切。　　问：「佛云何度佛？」答：「等觉菩萨作佛身，度初地佛，何意不得？如人亦能度人（云云）。」【「应以梵王身得度者，即现梵王身而为说法；应以帝释身得度者，即现帝释身而为说法；应以自在天身得度者，即现自在天身而为说法；应以大自在天身得度者，即现大自在天身而为说法；应以天大将军身得度者，即现天大将军身而为说法；应以毗沙门身得度者，即现毗沙门身而为说法；】　　二明梵身者。梵即色天主，名为尸弃，此云顶髻。璎珞明四禅皆有王，此言梵者，应是初禅顶，犹有觉观语法得为千界之主也。观音修白色三昧，不取不舍，不取故不。随禅生不舍故应，为梵王说出欲论，四句现身，以权引实。　　应以帝释身者，此地居天主也，具云释迦提桓因陀罗。释迦言能提桓，只是提婆，提婆即是天因陀罗，名主能作天主。菩萨修难伏三昧，不取不舍，说种种胜论，四句现身，以权引实。　　自在天是欲界顶，具云婆舍跋提。此云他化自在，假他所作以成己乐，即是魔王也。净名云：「多是不思议解脱菩萨住赤色三昧，不取不舍，应为魔王，令诸魔界即是佛界。」四句现身，以权引实。　　大自在即色界顶，魔榼首罗也，楼炭称为阿迦尼吒，华严称为色究竟，或有人以为第六天，而诸经论多称大自在，是色界顶。释论云：「过净居天有十住菩萨，号大自在大千界主。」十住经云：「大自在天光明胜一切众生，涅槃献供大自在天最胜，故非第六天。」释论云：「魔醯首罗此称大自在，骑白牛，八臂三眼，是诸天将。」未知此是同名为即指王为将。　　天大将军者，如金光明即以散脂为大将。大经云：「八健提天中力士。」释论称魔醯首罗如前，又称鸠摩伽此，云童子骑孔雀。擎鸡持铎，捉赤幡韦纽，此称遍闻；四臂捉贝持论骑金翅鸟，皆是诸天大将。未知此大将军定是何等四句相对。【「应以小王身得度者，即现小王身而为说法；应以长者身得度者，即现长者身而为说法；应以居士身得度者，即现居士身而为说法；应以宰官身得度者，即现宰官身而为说法；应以婆罗门身得度者，即现婆罗门身而为说法；】　　小王身者，或云天王为大，人王为小。就人王中，四种转轮王自有大小；如非四轮王，有名粟散王，自有小大；中国名大，附庸名小，传传相望。今言小者，小尚为之，何况其大耶？此亦有四句，何独为福业，受报入同居土，具足化他共修功德，慈心利物是为王也。　　长者身者，应释十长人之德，内合法门。　　居士者，多积贿货，居业丰盈，以此为名也。　　宰官者，宰主义，官是功能。义谓三台，以功能能辅政于主，故云宰官。郡县亦称为宰官，宰政民下也。　　婆罗门者，称为净行，劫初种族，山野自闲，人以称之也。一一身皆有四句本观。【「应以比丘、比丘尼、优婆塞、优婆夷身得度者，即现比丘、比丘尼、优娑塞、优婆夷身而为说法；】　　次列四众，释如旧。【「应以长者、居士、宰官、婆罗门妇女身得度者，即现妇女身而为说法；】　　次妇女者，不明小王妇女者，王家禁固不得游散，化物为难，故不作。若如妙音，即云于王后宫变为女像也。【「应以童男、童女身得度者，即现童男、童女身而为说法；】　　童男女者，取妙庄严二子释之。华严童子算砂嬉戏也。【「应以天龙、夜叉、乾闼婆、阿修罗、迦楼罗、紧那罗、摩睺罗迦、人非人等身得度者，即皆现之而为说法；】　　七明八部者，上列大威德天，今更举二十八天等，或可星宿掌人间者也。　　龙有四种：一守天宫殿，持令不落，人间屋上作龙像之尔。二兴云致雨益人间者。三地龙决江开渎。四伏藏守转轮王大福人藏也。肇师但出三，不出天龙。　　夜叉，此云捷疾，此有三处：海岛、空中、天上，传传相持，不得食人。佛，初成道及说法传唱至天。　　乾闼婆，此云香阴，帝释乐神，在须弥南金刚窟住，天欲作乐其心动。什师云：在宝山中住，身有异相，即上奏乐也。　　阿修罗，千头二千手，万头二万手，或三头六手，此云无酒。一持不饮酒戒，男丑女端，在众相山中住，或言居海底，风轮持水如云，居其下。上文云：居在大海边有大力，口诃日月，日月为之失光，掌搏须弥，须弥为之跛[(蹄-帝)+(谪-言)]。入海齐腰，见天饮甘露，而四天下采华置大海中酿，海中众生业力持，进失甘露，退不成酒，即断酒，故云无酒神。不饮酒故得大力也。　　迦楼罗者，此云金翅，翅头金色，因以名之此鸟。与龙约：汝绕须弥令断，我搏海见泥，我不如，输子为汝给使；汝不如，输子与我啖。天力持须弥，不可断故龙输子。卵生食卵，龙不能食三生；湿生食二，胎生食三，化生食四。　　紧那罗者，天帝丝竹乐神，小不如乾闼婆，形似人而头有角，亦呼为疑神，亦为人非人，今不取人非人释紧那罗，此乃是结八部数尔。　　摩睺者，什师云是地龙；肇师云是大蟒，腹行也。八部皆能变本形，在座听法也。【「应以执金刚神得度者，即现执金刚神而为说法。】　　金刚非八部数，手执此宝护持佛法，或言在欲色天中教化诸天，即大权神也。经云：是吾之兄。　　问：「上界身可化下，下界身云何化上？」答：「菩萨所为应以得度，乃应之尔，如王闻蚁斗。」【「无尽意！是观世音菩萨成就如是功德，以种种形，游诸国土，度脱众生。】　　第二从成就如是功德者，是总答也。　　此则结别开总。「成就如是功德」是结别也，「以种种形游诸国土」是总答也。　　诸名不一，横则遍周十方，竖则冠通三土。随机变现，何止三十三身？托化逐缘，岂局在娑婆世界？以种种形，总明示现身广；游诸国土，总明所化处广；度脱众生，总明得益广。言虽略上义极广，前故称为总答也。　　善财入法界文虽广，义未必该十法界。地人见文广，判为圆宗；见法华文略，判为不真宗；若寻此意，无不真之义也。　　三从「是故汝等」去，是劝供养也。　　佛答前问，先总后别，末劝受持。而众生仰荷冥益，但可持名秉字而已，故前开三段，始终开合，于义相称。　　佛答后问，前别后总，末劝供养，众生既荷显益，见色闻声故劝供养，此则开合始终相称。　　而总别前后者互举尔。有人以总答为叹德，此分文伤义。　　问：「后劝供养，受旨奉璎珞，前劝持名，何得无耶？」答：「默念持名，故不彰文，供养事显，须脱璎珞也。」　　又欲成冥显义，前是显机，更持名默念，即成冥机。后是冥机，复更供养，即成显机，合二义具足。　　问：「亦应更成二应耶？」答：「二机既具，必知有应，故不更说。」【「是故汝等，应当一心供养观世音菩萨。】　　初劝供养，二奉旨。初又二。【「是观世音菩萨摩诃萨于怖畏急难之中，能施无畏，是故此娑婆世界，皆号之为施无畏者。」】　　先称美功德如文。　　二出供养之意，意者正由能施，众生无畏，从德受名，众生于畏得脱，为作此名。德既无量，名亦应多，不可说不可说也。【无尽意菩萨白佛言：「世尊！我今当供养观世音菩萨。」即解颈众宝珠璎珞，价直百千两金，而以与之。作是言：「仁者！受此法施珍宝璎珞。」】　　奉旨供养中为六：一奉命，二不受，三重奉，四佛劝，五受，六结其德。　　经文不定，或众宝璎珞、或珠、或众宝珠，此翻译减长尔。众宝珠者，众宝间珠，共为严饰也。　　「若依璎珞经，从初住铜宝璎珞，乃至等觉摩尼璎珞，今无尽意位高，那忽止直百千两金？」　　答：「此略言百姓万民，尔实不啻堪此也。」　　若就观解者，将事表理，何得一向事解耶？颈者表中道一实之理，以众多无著法门庄严实相，如璎珞在颈。解者，表菩萨为常舍行，故一切愿行功德，乃至佛智菩提涅槃，亦不住不著，无依无倚，故言解也。大集云：戒定慧陀罗尼以为璎珞庄严法身也。百千是十万，此表一地，有万功德，即十万也。　　法施者，旧云如法施、重法施、求法施、学法施，皆名法施。无尽意重法故施也。今明如法施也，正以财通于法名财，即是法财，即因缘生法，即空即假即中，三谛一心，一切具足，于法平等，于财亦等，如此施者，即是法施。【时观世音菩萨不肯受之。】　　不肯受者，事解无尽意奉命供养，我未奉命那忽辄受？亦是事须逊让。　　观解者，不受三昧广大之用，故无所受。【无尽意复白观世音菩萨言：「仁者愍我等故，受此璎珞。」】　　重白愍我者，或可请上愍下，或可地位相齐故相愍，或可我为四众，故施仁愍四众。故受以无所受而受诸受。【尔时，佛告观世音菩萨：「当愍此无尽意菩萨，及四众天龙、夜叉、乾闼婆、阿修罗、迦楼罗、紧那罗、摩睺罗伽、人非人等，故受是璎珞。」】　　佛劝愍者，即是愍一切众生，及四众也。正以菩萨为物故施，为物故受。【即时观世音菩萨愍诸四众及于天龙人非人等，受其璎珞，分作二分，一分奉释迦牟尼佛，一分奉多宝佛塔。】　　二分者，表事理二因。奉二佛者，将二因趣二果也。理圆即法佛，事圆即报佛，二佛表二果也。【「无尽意！观世音菩萨有如是自在神力，游于娑婆世界。」】（编者注：现行《观世音菩萨普门品》在此后有大段偈颂，但智者大师作本疏时所用鸠摩罗什译本，无诸重颂。宋四明知礼著《观世音菩萨普门品义疏记》时有专文说明：「文后重颂，什公不译，诸师皆谓梵本中有，荆溪云：『此亦未测什公深意。』续高僧传云：『偈是阇那崛多所译。』智者出时，此偈未行，故无所解。荆溪亦于辅行记中，引还著于本人之文，故知具释理亦无妨。近有天竺寺式法师，分节其文，对于长行，二种问答，宛如符契。」特此录出，读者明鉴。）【尔时，持地菩萨，即从座起，前白佛言：「世尊！若有众生，闻是观世音菩萨品，自在之业，普门示现，神通力者，当知是人，功德不少。」】　　第三从持地说去，叹闻品功德也。文云闻是观世音者，是闻上冥益一段问答也。普门品者，是闻显益一段问答也。　　此中明自在业者，若是凡夫之业，为爱所润，有漏因缘，不得自在。观音为调伏十法界，示此三业，慈悲力润，随感受生，不为烦恼所累，故言自在业，为中道第一义谛，所摄于二谛中得自在。【佛说是普门品时，众中八万四千众生，皆发无等等阿耨多罗三藐三菩提心。】　　无等等者，二乘虽出三界，犹有上法，非是无等，佛是极地，故言无等。发求佛心，故言无等等，等于佛也。　　又约心，心中具足八万四千法门，若发实相心，即是等八万四千法门也。亦是八万四千波罗蜜，亦是八万四千尘劳门，为如来种。故经云：发心毕竟二不别如是二心，前心难，今发初心，等于后心，初心虽发故言是无等，等于后心，名无等等。此即四悉檀意明发心也。　　发心有三：一名字发，即五品弟子。二相似发，是六根清净。三分真发，即，初住已上。此发心是真发心也。
