　　　　妙法莲华经台宗会义卷七之一　　　　观世音菩萨普门品第二十五　　　　　古吴后学　蕅益智旭　述　　观者，能观之智，即一心三智也。世音者，所观之境，即十法界机也。境智双举，感应合标，故名为观世音。菩萨义如前释。普者，遍也。门者，能通义也。用一实相，开十普门，无所障阂，故称普门。　　释此为二，初通次别。通释又四：初列名，二次第，三解释，四料简。　　初列名者：一人法，二慈悲，三福慧，四真应，五药珠，六冥显，七权实，八本迹，九缘了，十智断也。　　二次第者，又有两意：一约观明次第，二约教明次第。　　约观者，欲明观行，必有其人，人必秉法，故最居初。　　次慈悲者，良由观音之人，观于实相普门之法，达于非人非法，实相之理，了知一切众生，亦复如是。故《华严》云：「心佛及众生，是三无差别。」此理圆足，无有缺减。云何众生，理具情迷，颠倒苦恼？既观是已，即起慈悲，誓愿拔苦，与乐也。　　次福慧者，初人法相成，此据其信。次慈悲与拔，此明其愿。欲满此愿，必须修行，修行不出福慧，慧即般若，福即五度，互相资导，以行顺愿，事理圆足，则能与拔也。　　次真应者，福慧具足，契于法性，法性即实相，名为法身。法身既显，从真起应也。　　次药珠者，证得真应，俱能益物，破三惑病，如药树王；雨三谛宝，如如意珠王也。　　次冥显者，众生机感，二身应之，或冥或显，得益不同也。　　次权实者，得益不同，皆由二智之力，不失其宜也。　　次本迹者，虽巧用二智，利益一切而优降不同，良由本迹。或本迹俱高，或本高迹下，则二智必优。若本下迹高，或本迹俱下，则二智必降也。　　次缘了者，上明行人发心修行，从因克果，化他利物，深浅不同。从人法至真应，是自行次第；从药珠至本迹，是化他次第。皆是顺论，未是却讨根本。今原其性德种子，若是观智之人，悲心誓愿，智慧庄严，显出真身，皆是了因为种子。若是普门之法，慈心誓愿，福德庄严，显出应身，皆是缘因为种子也。　　次智断者，既却讨其根源，乃顺论其究竟。始则起自了因，终则菩提大智。始则超自缘因，终则涅槃断德也。　　二约教明次第者，又有通别。通者，五时四教，各可论十，随法义立，不可深穷。且如三藏十双揽五阴名为人，谛缘度名为法；声闻法缘菩萨生缘名为慈悲；声闻三学菩萨六度名为福慧；五分法身为真，作意神通为应；治四住病为药，雨三乘宝为珠；见闻获益为显，不见不闻为冥；称真为实，随情为权；自证为本，示现为迹；一句一偈为了，三业微善为缘；尽无生智为智，有余无余为断；声闻渐证，菩萨顿成；三藏尚备，通别可知，不暇广述也。　　别者，历五味以明多少不同，如乳味顿教，教名大方广佛华严。大方广是法，佛即是人。此人秉法，必具慈悲。因华即是福慧二严，严于果德，即是真应。既能利物，必辨药珠。物得其益，必有冥显。而权实、本迹、缘了、智断，通论则有，别论则无。何以故？佛一期化物，明于顿渐，今华严顿说，渐教未彰，故不明四意也。小隔于大，如聋如哑，覆于此权，未显其实，故无权实。未发王宫生身之迹，未发寂场法身之迹，未显久远，久远久成之本，故无本迹。不言小乘，本有性德缘了之因，当克智断本具之果，故无后二意也。　　次酪味三藏教，但明人法、慈悲、福慧三义，无真应等七义。何以故？灰身灭智，那得从真起应？既无真应，将何益物？又纵约真谛，通论有十，而菩萨三，只伏惑亦不得论真应等也。　　次生酥方等教，对小明大，得有中道。大乘人法，乃至冥显两益，然犹带方便，调熟众生，故不得说权实等四意也。　　次熟酥般若教，虽已会小乘之法，皆摩诃衍犹未会。小乘之人，亦带方便，故亦止有六义，未明权实等四意也。　　今醍醐法华教，则会小乘之人，汝实我子，我实汝父，汝等所行，是菩萨道。开权显实，开迹显本，了义决定不相疑难，得明中道。人法乃至本迹八意，三世诸佛，调熟众生，大事因缘，究竟圆满，备在此经。故二万灯明，但说法华，即便息化。迦叶如来，亦复如是。若涅槃教，则为钝根弟子，于法华经，未能悟入。所以却讨源由，广说缘了，明三佛性性德。了因种子，修得即成三般若智德。菩提性德缘因种子，修得即成三解脱断德。涅槃性德，非缘非了，即是正因，修得成就，则是不纵不横，三点法身，故知涅槃所明，却说八法之始终成智断。十义具足，既历五味，以论十法次第，约四教则可解也。　　又华严六意，于利人成醍醐，于钝人成乳。三藏三意，于利人密去亦成醍醐，于钝人成酪。方等六意，于利人成醍醐，于钝人成生酥。般若六意，于利人成醍醐，于钝人成熟酥。若法华八意，于钝人亦成醍醐也。　　二次第竟。　　三解释者，初释人法。人即假名众生，法即五阴实法。法是能成，人是所成。此之人法，通于凡圣。若色、受、想、行、识，是世间法，揽此成生死凡人。若戒、定、慧、解脱、解脱知见，是出世法，揽此成出世圣人。故《大论》云：「众生无上者佛是，法无上者涅槃是。」然虽通凡圣，不无差别。上中下恶，即成三涂之人法；上中下善，即成三善道之人法；故有六趣阶差。若更细论，百千万品出世人法，亦复不同。　　若三藏有门，观众生我人如龟毛兔角，毕竟不可得。但有五阴之法，乃是人空法不空。谛观此法，无常生灭，能伏见爱，发生暖顶等位善有漏五阴，即揽此方便之法成似道贤人。若发真无漏戒定慧等，即揽此无漏之法成四果圣人。若不闻法华实教，任运余依灭己，灰身泯智，自谓入于无余涅槃，人法都寂，其实生在界外方便有余土中，揽彼法性色受想行识之法，成彼土假名之人。　　空门观五阴和合，假名为人，三假浮虚，曾入空平，发生暖顶等，例如前说。　　余二门亦如是。若摩诃衍中，明人法者，亦不言人空法不空，亦不言揽实法体成假人，用但观阴界入法及假名，人性本自空，非灭故空。故《大品》云：「色性如我性，我性如色性。」始从初心，终于后心，常观人法俱空，此后为三：　　一者但观二空，发生似解，即揽如幻善有漏法，成性地如幻之人。次发真解，断见思惑，即揽佛幻无漏戒等，成见地等如幻之人。而根钝故，但见于空，不见不空，还与三藏，同其灰断。不觉生在方便有余土中，揽彼土法，成彼土人。若根利者，既发真已，不但见空，兼见不空，了知人法二性，不可断灭，则接入别圆也。　　二者了知生死人法、出世人法，名为二边。而实相法性，非人非法，非世出世，其体常住。为欲证此实相体，故先观生死人法本空，断见思惑，即揽方便五阴，成十住假名之人。次观出世人法本空，不住出世，无漏道中，断尘沙惑，即揽方便五阴成十行假名之人。次观二边，人法皆空，不住二边。伏无明惑，即揽方便五阴成十回向假名之人。次发中道，真明破无明惑，即揽赏报土常住五阴之法，成十地菩萨常住假名之人也。　　三者了知生死人法、出世人法，一一无非真如实相。故《大论》云：「菩萨常观涅槃。」行道以观人空，即是了因种子。故论云：「众生无上者佛是。」佛者即觉，觉是智慧，既觉人空，亦觉法空，故知观人空是了因种也。以观法空，即是缘因种子。故论云：「法无上者涅槃是。」是以生死阴断，涅槃阴兴。如水成冰，冰还成水。《大经》云：「因灭是色，获得常色。受想行识，亦复如是。」《大品》云：「菩萨行般若时，得无等等色，得无等等受想行识。」当知涅槃是无上法，揽此法，成无上众生，号之为佛。故知观法空是缘因种也。以观人法空，即识三种佛性。故《大经》云：「众生佛性，不即六法，不离六法。」不即者，明正因佛性，非阴非我。非阴故非法，非我故非人，非人故非了，非法故非缘，故言不即六法也。不离六法者，不离众生空，而有了因；不离五阴空，而有缘因；故言不离六法也。佛从初发心，观人法空，修三佛性，历六即位，成六即人法。今观世音普门，未是究竟之人法，即是分证之人法。前一番问答，是分释无上之人，称观世音。后一番问答，是分释揽无上之法，故称普门。当知人法因缘，故名观世音菩萨普门品也。　　二释慈悲。悲名愍伤，慈名爱念。愍故拔苦，念故与乐。然但起慈悲，心不牢固。须发弘誓，加持使坚。譬如工匠，造物节廨，虽复相应，若无胶漆，则有零落。誓愿如胶，要心不退，悲心愍伤，拔于世间，苦果集因，兴两誓愿，所谓众生无边誓愿度，烦恼无尽誓愿断。慈心爱念，欲与出世，道因灭果之乐，兴两誓愿，所谓法门无量誓愿学，佛道无上誓愿成。但前明人法，凡圣不同。今辨慈悲，大小亦异。　　若三藏事六度行人观分段生死八苦，誓度无边众生，观见思颠倒结业，誓断无尽烦恼。观此因果，无常生灭，念念流动，而修对治，誓学无量法门。观于真谛无为之理，誓成无上佛道。如此慈悲，即缘有作，四谛所起也。　　若通教行人观生死八苦，如幻如化，众生颠倒，谓为真实，即起誓愿，度如幻众。贪恚痴等，如幻如化，众生颠倒，为之受恼，即起誓愿，断如幻惑。观即色是空，以如幻故，乃至即识是空，即贪嗔痴等是空。以如幻故，非灭故空，性本自空，空亦不可得，而众生不能了知，即空即起，誓愿学如幻法门。又观涅槃，设有一法过涅槃者，我亦说如幻化，而众生谓有佛道可求，计著佛想，即起誓愿，成如幻觉，觉如幻众，如此慈悲，是缘无生四谛所起也。　　若别教行人观于因缘生法，假名无量，十界森罗，应须分别导利众生，那得沉空取证，观此苦果，非止一种，分段变易，皆名为苦，即起誓愿，度九界生无量之苦；由无量集，所谓二惑五住，浩若尘沙，即起誓愿，度九界集；集既无量，治亦无量，所谓三止三观法门，即起誓愿，遍学遍行；治既无量，灭亦无量，所谓四种涅槃，六种无为，即起誓愿，令他同证。如此慈悲，是缘无量四谛所起也。　　若圆教行人观一切法实相，真如圆融法界，非违非顺，非明非闇。而无明闇故则违，违之则有苦集因果。智慧明故则顺，顺之则有道灭因果。缘此违顺因果，而起弘誓，譬如磁石，不作心想，任运吸铁，慈悲亦尔，不作众生及以法想，任运拔苦与乐，故名无缘大慈大悲。菩萨从初发心，修此无缘慈悲，历六即位，邻于究竟。今前一番问答，明大悲拔苦，一心称名，即得解脱。后一番问答，明大慈与乐，现身说法，皆令得度。当知以大慈大悲因缘，故名观世音普门也？　　三释福慧，亦名定慧。寂照妙智，无幽不朗，如明镜高堂。福德禅定，纯厚资发，如明灯净油。亦称目足，目足两备，入清凉池。池即涅槃，涅槃称为二种庄严。庄严法身，释此定慧，亦有多种。　　三藏以无常观理为慧，以观练熏修种种事禅为福，以定资慧，发真无漏，所证天然真理，名为法身。　　通教但以体法异于析法，余悉同于三藏。　　别教则以缘修智慧，与诸禅定，助开中道法身。　　圆教则以实相观智为慧，实相寂定为福，共显非定，非慧之理，名为实相法身。菩萨从初发心，修此不二定慧，历六即位，邻于究竟。今前问答，智光照闇，应机拔苦，是从慧庄严以得名。后问答，首楞严定，普现色身，是从福庄严以得名。当知以福慧因缘，故名观世音普门也。　　四释真应。真名不伪不动，应名称适根缘。若契实相不伪不动之理，即能称机适缘而应。譬如揽镜，形对影呈，此之真应，不得相离。若外道修有漏通，虽能变化，譬如瓦石，光影不现，不可名应。未破四住，未显偏真，那有中道圆真？若二乘作意，神通亦不名应。譬如图画，作意乃成，了不相似，但证偏真。出于三界，不达中道不动之理，故非圆真，从何起应？大乘不尔，得实相真。譬得明镜，不须作意，法界色像，随对随应，如镜写像，与真不殊，尔乃名为真寂身应。菩萨从初发心，历六即位，邻于究竟。今前问答，明真寂不动，法界获益，是从真身得名。后问答，明随机广利，出没多端，是从应身得名。当知以真应因缘，故名观世音普门也。　　五释药珠。药树王疗治苦患，出柰女经。如意珠王能雨聚宝，广出诸经。三藏通别，亦各得明。治病雨宝，而所治不遍，所雨不普。今约圆教明之，如《华严》云：「有上药树，其根深入，枝叶四布，根茎枝叶，皆能愈病，见闻嗅触，无不得益。」菩萨亦尔，大悲熏身，形声利物，名大药王身。又如如意珠王，能雨大千珍宝随意。无尽菩萨亦尔，大慈熏身，与众生乐，名如意珠王身。此亦约六即判位，今前问答，遍救种种幽厄苦难，从药王身得名。后问答，称适所求，雨大法雨，皆令得度，从如意珠王身得名。当知以二身因缘，故名观世音普门也。　　六释冥显两益。冥是冥密，显是显露。大圣恒以二益，利安一切。而众生及与下地，日用不知。譬如日月照世，盲虽不见，实荷深恩。乃至同是一位，而下品不知，上品神力所作。以不知故，名为冥益。又圣人之益，虽不可知，若圣欲使知，虽[虫+昆]虫等亦能知之。以使知故，名为显益。此亦约六即判位，今前问答，不见形声，密荷深祐，即是冥益。后问答，睹所现身，闻所说法，即是显益。当知以冥显因缘，故名观世音普门也。　　七释权实。权是暂用，实非暂用，略言权实。共有三种：一自行权实，中观为实，二观为权。二化他权实，他人根性不同，或说权为实，或说实为权，不可定判，但约他意以明权实耳。三自行化他合明权实，自行有权有实，皆束为实，化他亦有权有实，总束为权。用此三意，广历四教，复就自行权实，以判六即。如《玄义》及方便品所明，可以意得。今前问答，从自他合明之实智益物。后问答，从自他合明之权智益物。当知以权实因缘，故名观世音普门也。　　八释本迹。本名实得，迹名应现。自有本高迹下，本下迹高等四句，事非一概。亦约六即判位，今前问答，不可见闻，但获冥祐，是从本地得名。后问答，应现殊形，说法度脱，是从迹地得名。当知以本迹因缘，故名观世音普门也。　　九释缘了。了是显发，缘是资助。资助于了，显发法身。了者即是般若，亦名慧行，亦名正道，亦名智慧庄严。缘者即是解脱，亦名行行，亦名助道，亦名福德庄严。《大论》云：「一人能耘，一人能种，种譬缘因，耘譬了因。」通论四教，皆具缘了二义。今正明圆教，二种庄严之因，佛具二种庄严之果，原此因果根本，即是性德缘了。此之性德，本自有之，非适今也。《大经》云：「一切诸法，本性自空。」亦由菩萨修习空，故见诸法空，此即了因种子，本自有之。又云：「一切众生，皆有初地味禅。」《思益》云：「一切众生，即灭尽定。」此即缘因种子，本自有之。依此法，尔本有缘了种子，方便修习，渐渐增长，从于毫末，得成合抱大树。所谓摩诃般若，首楞严定，此一科不论六即，但论根本性德。今前问答，从了种受名。后问答，从缘种受名。当知以了因缘因因缘，故名观世音普门也。　　十释智断。通途为语，则智即有为功德满，亦名菩提。断即无为功德满，亦名涅槃。言有为功德者，即是因时智慧，有照用修成之义，故称有为。因虽无常，而果是常，将因名果，故言有为功德满也。言无为功德者，若小乘，但取烦恼灭无以为断德，则是但离虚妄，名为解脱；其实未得一切解脱，乃无体之断德也。大乘是有体之断，不取灭无以为断德，但取随所调伏。众生之处恶不能染，纵任自在，无有累缚，名为断德。指此名无为功德。故《净名》云：「不断痴爱，起诸明脱。」又云：「于诸见不动而修三十七品爱见为侍者，亦名如来种，乃至五无间，皆生解脱相。」无所染碍，名为一切解脱，即是断德无为也。寂而常照，即智德也。小乘灰身灭智，既无其身，将何入生死而论调伏？无碍无染，既无其智，何所照寂？大乘智断圆极，故法身显著，即是三种佛性义圆也。法身满足，即是非因非果，正因满足，故曰隐名。如来藏显名法身，虽非是因而名为正因，虽非是果而名为法身。《大经》云：「非因非果，名为佛性。」即是此正因佛性也。又云：「是因非果，名为佛性。」此据性德缘了，皆名为因也。又云：「是果非因，名为佛性。」此据修得缘了皆满，了满转名般若，亦名大菩提果。缘满转名解脱，亦名大涅槃果。果皆称为果也。佛性通于因果，不纵不横，性德时三因；不纵不横，果满时名三德，亦不纵不横。故《普贤观》云：「大乘因者，诸法实相；大乘果者，亦诸法实相。」智德既满，湛然常照，随机即应，一时解脱。断德既满，处处调伏，现形说法，皆令得度。今前问答，从智德分满受名。后问答，从断德分满受名。当知以智断因缘，故名观世音普门也。　　三解释竟。　　四料简者。一料简人法：　　问：若人对观音，法对普门者。则方等有普门法王子标于人名，此义云何？　　答：此有二义：一者人非法，法非人。二者人即法，法即人。若约华严，自有二意：一者不次第意，人即实相，实相即人，人法不二也。二者次第意，地前生死行人，未是实相之法，此法亦非彼人也。若约三藏有门，明无假人，但有实法，此法非人。空门明揽，实法以成假人，亦人法两异。纵令不离人论法，不离法论人，俗有真无，亦界内二谛意耳，非中道之人法也。若约方等，对小明大，论人法者，小同三藏，大同华严。般若、涅槃亦尔。今方等中明普门法王子，即大乘意，与此经同。此经普门是法，何得有法无人？方等普门是人，何得有人无法？但人法互举耳。　　二料简慈悲。　　问：若大悲拔苦，苦除即是得乐；若大慈与乐，乐至即是拔苦。何意两分？　　答：通论如此，别则不然。譬如拔罪于狱，未施五尘，身虽免痛，根情未娱，不名与乐。又如施五尘于狱中，五情虽悦，不名拔苦。为从别义，各显一边，故别说之。　　复次，外道修四无量，自证禅定，作想虚运，彼无实益，不能令他拔苦得乐，虽自获定，虚妄世法，报尽还堕不免于苦，自他俱无利益。二乘修四无量，但自拔分段苦，未免变易，非究竟乐，亦不益他。菩萨不尔，非凡夫行，非贤圣行。非凡夫者，不同自受禅乐；非贤圣者，不同自拔于苦。不同自受乐故，即与他乐；不同自拔苦故，即拔他苦。亦是即拔苦即与乐，即与乐即拔苦，但分别说之。前明拔苦，后明与乐耳。　　又，但论慈悲不说喜舍者，四无量心名虽有四，义但有三。《大经》云：「忧毕叉。」忧毕叉名舍，即是两舍，非慈非悲，不二之意。不二而二，即是慈悲。喜者，从乐生喜，初愿与乐，众生苦重，不能得乐，则无可喜。既拔苦竟，即能得乐，遂其初愿，是故喜也。　　三料简福慧。　　问：何故观音对慧称之而拔苦，普门对福见之而得乐？　　答：慧是光明，正治闇惑。惑是生死苦恼，欲洽闇惑之苦，岂不用智慧之光？故称智慧人名即拔苦也。法是法门，门名能通，通至涅槃安乐之处。初习此法是得乐因，后证此法是得乐果，故对普门法而明与乐也。　　然自有智慧是福德，福德是智慧；自有智慧非福德，福德非智慧；大小乘皆备四句。　　小乘四句者：如六度菩萨修般若分，阎浮提为七分，此是世智，不能断惑，犹属福德所摄，是第一句。即名此福是智，以息诤故，是第二句。如饿阿罗汉以能断惑，名为智慧，而非福德，即第三句。如白象王有大受用，名为福德，非出世智，亦非世智，不名智慧，即第四句也。　　大乘四句者：别教地前三十心行行名福德，慧行名智慧，此慧不能破无明，还属福德所摄，即第一句。此福亦能治取相惑，亦可名为智慧，即第二句。若地上皆名智慧，不名福德，即第三句。若地前皆名福德，不名智慧，即第四句也。　　今圆教所明，福即是慧，慧即是福，福慧不二。故《大论》云：「如是尊妙人，则能见般若。」此慧那得无定。又云：「健相三昧，能破强敌。」此定那得无慧。不二而二，故分别说之耳。　　四料简真应。　　亦有四句：非真非应，应而非真，真而非应，亦真亦应。　　一、非真非应：就理可解。又凡夫不见理故非真，无用故非应。　　二、应而非真者：外道修得五通，同他施化，亦得名应。而不见谛，不得名真。　　三、真而非应者：二乘断结见谛，亦得名真。灰身灭智，不能起应。　　四、亦真亦应者：此则别显中道为真，即真论用为应。真应不二，不二而二，故依文互举。一往言之。　　前番问答，明真身恒益。后番问答，明应身间益。然恒间亦不相离，如二鸟双游，故尽理而言，则真身亦恒亦不恒。应身亦间亦不间也。　　五、料简药珠。　　药有差病拔苦之功，亦有全身增命致宝之用。如意珠王，非但雨宝，亦能除病。大施太子入海，得珠还治父母之眼。《大品》云：「若人眼痛，珠著身上，病即除愈。」故知通具二义，今亦别据一边说耳。　　六、料简冥显两益。　　共有三十六句，如《玄义》。　　七、料简权实。　　亦具四句：或因实智解脱于权，七难销除，二求愿满是也。或因实智解脱于实，三毒皆离是也。或因权智得度于实，三十三身得度是也。或因权智得度于权，怖畏急难之中能得无畏是也。或二俱度脱，或二俱不度不脱，今依文互出一边。前文脱权，后文度实耳。　　八、料简本迹。　　通论本迹，俱能与拔。故《寿量品》云：「闻佛寿无量，得无量无漏清净之果报。」即是从本得乐。《请观音经》云：「或游戏地狱。」大悲代受苦，即是从迹拔苦。但众生不达本源，所以流转苦恼，若识本理，即于苦得解脱。不见迹化，不能三业种福。若遇形声，即为致乐之因，故亦一往说之。然非本无，以垂迹非迹，无以显本，则是二而不二。　　问：本迹与真应何异？　　答：真应就一世横辨本迹，就三世竖论也。　　九料简缘了。　　问：缘了既有性德善，亦有性德恶否？　　答：具。　　问：阐提与佛，断何等善恶？　　答：阐提断修善尽，但性善在；佛断修恶尽，但性恶在。　　问：性德善恶，何不可断？　　答：性之善恶，但是善恶法门。性不可改，历三世无谁能毁，亦复不可断坏。譬如魔虽烧经，何能令善法门断尽？假令佛烧恶谱，亦不能令恶法断尽。如秦焚典坑儒，岂能令善恶断尽耶？　　问：阐提不断性善，还能令修善起？佛既不断性恶，亦还令修恶起耶？　　答：阐提既不达性善，由不达故，还为善所染，所以修善得起，广治诸恶。佛虽不断性恶，以达恶故，于恶自在，故不为恶所染，永无修恶，复能自在。广用诸恶法门，化度众生，终日用之，终日不染，不染故不起，那得以阐提为例！设使阐提能达此善恶者，则不复名一阐提也。　　十、料简智断。　　此是一法异名，不得相离。如人被缚，运力得脱，运力名智，释然系外名断。运力属心，故名智慧庄严；释然系外属身，故名福德庄严。今经言说不得一时，故互举智断。　　若深得此十义意者，解一千从，广释观世音普门义则不可尽也。　　初通释竟。　　次别释为二：先释观世音，次释普门。　　先释观世音者，以何因缘名观世音？通释如前。别则以境智因缘，故名观世音也。境智有二：一、思议境智，二、不思议境智。一、思议境智又二：一、约理外，二、约理内。　　理外境智共有四句：一、天然境智，二、相待境智，三、因缘境智，四、绝待境智。　　天然境智者，境自是境，其性常尔；智自是智，性亦常尔。非佛天人所作，故名天然。即诸法自生句也。　　相待境智者，境不自境，待智故境；智不自智，待境故智；故名相待。即诸法他生句也。　　因缘境智者，非但由境故境，亦非但由智故境，以境因智缘故，而有其境；非但由智故智，亦非但由境故智，以智因境缘故，而有其智；故名因缘。即诸法共生句也。　　绝待境智者，非由境故境，非由智故境，非由境智因缘和合，故境名绝待境；非由智故智，非由境故智，非由智境因缘和合，故智名绝待智。即诸法无因生句也。　　今当次第破之。若境自是境者，不应为智所照；若智自是智者，不应得照于境。今既境为智照，则境不自境；智能照境，则智不自智。云何妄计为天然耶？若待智故境者，境从智生，境应名智，何得名境？如人秖应生人，不应生木石等。又若境从智生，则无智时亦应无境；又若境从智生，则智复从何生？待境故智亦如是破。云何妄计为相待耶？若境因智缘故境者，为境中有境，故藉智缘；为境中无境，而藉智缘；为智中有境，而藉境因，为智中无境，而藉境因；若境中有境，则不须藉智方有；若智中有境，则不须藉境方有。又设各有而仍相藉，则一时应有二境。若境中无境，则虽藉智亦不应有；若智中无境，则虽藉境亦不应有。譬如一沙无油，虽合多沙，亦不出油；一盲不见，虽合多盲，亦不能见也。智因境缘故，智亦如是破，云何妄计为因缘耶？若非由境，故境等者，从因缘尚不可得，况无因缘而可名境？智亦如是。一往谓绝理而穷之，不成绝待，以其谓有无因缘之境故，以其谓有无因缘之智故，云何妄计为绝待耶？此等并是心行理外，妄想推计，戏论分别，终无实义。故《中论》云：「诸法不自生，亦不从他生。」不共不无因，是故知无生。那得如前四种计执，随执一种，自谓是实，谓余是妄！见爱生著，迷于四谛八十八使，浩然无涯，方招苦果，流转不息；虽傍经论，引证文言，如虫蚀木，偶尔成字，实不能解，是字非字，以不解故。从于境智，而起见执，如服甘露，伤命早夭。故名理外境智，为龙树之所破，今不取此证境智，以释观世音也。　　理内思议境智者，亦复作上四门。然名字虽同，而观智淳熟，不生执见，毕故不造。新成方便道，发生暖顶，乃至一十六心，眼智明觉，豁然得悟，破诸见惑，与理相应。譬如盲人，金錍抉膜，灼然不谬。此之真观，名之为智；所照之理，名之为境。以发无漏，故称理内境智。虽见此理，终是作意入真，故名思议境智。今明观世音，亦不从此境智因缘得名也。　　二、不思议境智者。境智虽非自他共无因等，而以四悉檀赴缘假名字说。或说境自是境，智自是智，令他欢喜，生善灭恶入理。或说由智故境，由境故智。或说因缘境智。或说绝待境智，令得四益，亦复如是。若无四悉檀，益诸佛如来不空说法，虽作四说，无四性执，无执故无见爱，众生闻者，如良马见鞭影，即能破惑入道，故名为智。此智所照，名之为境。若以智照境，入空取证，成真谛理。内思议境智，如前所说。若不以空为证，知此境智，但有名字，名为境智，是字不在内外中间，是字不住亦不不住，是字无所有。故虽作四句明境智，实不分别四句境智；虽作四句闻境智，实不得四句境智；虽体达四句境智，实不作四句思量境智。言语道断，心行处灭，不可四句思惟图度，故名不思议境智。《金光明》云：「不思议智照不思议境。」此如《玄义》「境妙智妙」中广说。　　今言观者，即是不思议智；言世音者，即是不思议境。若从文便，宜先释智，次释境；若从义便，须先明世音境，次论观智。　　世者有三：一、五阴世间，二、众生世间，三、国土世间。既有实法，即有假人，假实正成，即有依报，故名三种世间也。世是隔别之义，即十法界之世，亦是十种五阴，十种假名，十种依报，隔别不同，故名为世。　　间是间差之义，三十种世，差别不相谬乱，故名为间。言十法界者，各各有因，各各有果，故名为法；各各有界畔分齐，故名为界。今就一法界，复有十法，所谓如是相、性、体、力、作、因、缘、果报、本末、究竟等十界，即有百法；十界相互，即有千法。如是千法，皆是因缘生法。六道是惑因缘法，四圣是解因缘法，故《大经》云：「无漏亦有因缘，因灭无明则得炽然。」三菩提灯是诸因缘生法，当体即是三谛。故《中论》云：「因缘所生法，我说即是空，亦名为假名，亦名中道义。」故明十种法界，三十种世闻，即是所观境也。此境复为二：所谓自、他。他者，谓众生及佛；自者，即心而具。如《华严》云：「心如工画师，造种种五阴，一切诸世间，莫不由心造。」又云：「如心佛亦尔，如佛众生然，心佛及众生，是三无差别。」是故随举一念心，即具三十世间、三千性相；随举一佛法，亦即具三十世间、三千性相；随举一众生法，亦即具三十世间、三千性相。当知若自若他，一一无非三谛不思议妙境也。　　音者，即十法界口业之机，界既不同，音亦有异，发音成声，即备三业。以此三业，而为机感也。结此世音之境，即应为六：一结十法界，是因缘境。二结为四谛境。三结为三谛境。四结为二谛境。五结为一实谛境。六结为无谛境。具如《玄义》广明。　　次明观智者，傍境明智，则有五番论观。若就因缘论四种观；若就四谛亦四种观；若就三谛有二种观；若就二谛有七种观；若就一实谛唯一种观；若无谛则无观。此亦具如《玄义》广明。　　今且约十界以明二种三谛：一通，二别。通论者，十界皆是因缘生法，一一无不即空即假即中，空是真谛，假是俗谛，中是中道第一义谛。别论者，六凡界是因缘生法，二乘界是空，菩萨界是假，佛界是中。　　境谛既有通别二意，对境明观，亦为二意：一、次第三观，二、一心三观。次第者，如《璎珞》云：「从假入空，名二谛观；从空入假，名平等观。二观为方便，得入中道第一义观。」此之三观，即大品所明三智：一、一切智，二、道种智，三、一切种智。通论则观智但是一法异名；别论则因时名观，果时名智也。大经明十二因缘有四种观：谓下智中智上智上上智。析空为下，即藏教。体空为中，即通教。从空入假为上，即别教。中道正观为上上，即圆教。当知析体二观，皆是一切智摄。若以三智四观对五眼者：肉眼、天眼照粗细事，皆是世智，悉为诸观境本。慧眼对空观一切智。法眼对假观道种智。佛眼对中观一切种智也。中论偈「因缘所生法」句，为观智之本。后三句如次对三智。若对四教，则初一句即对藏教，后三句如次对通、别、圆。所以对四教者，若无教即无观。禀教修观，得成于智，所以须明教也。教必有主，主即是佛，或可一佛说四教，或可示四相明四佛。既四教有四佛，即应有四补处菩萨，辅佛弘此四教。若言诸法寂灭相不可以言宣，则生生尚不可说，何况生不生等。若言有因缘故亦可得说，非但生生可说，乃至不生不生亦可得说。以佛教门出生死苦，不得一向执无说也。三藏教补处者，百劫种相好因，伏惑未断，仅可对声闻忍位。但以六度行成，誓愿将满，慈悲熏于众生，亦能拔苦与乐，即是约因缘生法世智，观于六道世间之音，名观世音也。通教补处者，观真断结，不住于空，从空出假，道观双流，游戏神通，净佛国土，即是用体空一切智，观于六道世间之音，名观世音也。别教补处者，十住断见思惑成一切智，十行四教四门观假断尘沙惑，成道种智。十回向习中观，伏无明初地，断一分无明，分成一切种智，十地后心，无明将尽，灌顶受职，大慈大悲，普熏法界，随有机感，皆能与拔，即是用次第三智，观于十法界世间之音，名观世音也。圆教补处者，从初发心，正观中道，了知十界众生三千性相，如镜中像，如水中月，不在内、不在外，不可谓有、不可谓无，毕竟非实，而三谛之理，宛然具足。无前无后，在一心中，即一而论三，即三而论一，观智既尔，谛理亦然，一谛即三谛，三谛即一谛，即于初心具观三谛一切佛法，无缘慈悲，于一心中具修万行诸波罗蜜，入十信位，已能长别三界苦轮，四住先落，六根清净，名为似解。进入十住，初心即破无明，开发实相，得如来一身无量身，湛然应一切。圆具三智从胜受名，但名一切种智，圆具五眼从胜受名，但名佛眼。故云：「开佛知见，初住功德已不可尽，况十住十行，十向十地，况等觉耶？」若能如是解者，名为圆教。人法约无作四谛，起无缘慈悲，修不二定慧，成真应二身。真遍法界，药珠普应一切，横竖逗机，冥显两益，以无缺宝藏，金刚般若，拔二种生死微细诸苦，以首楞严法界健相与三点涅槃大自在乐，是名不思议一心三智，观于不思议十法界，一境三谛之音，名为观世音也。　　问：既观众生非有非无，云何行于慈悲？　　答：若不明中道，则不识非权非实；若不识非权非实，则亦无权无实；若无权实，则无四番因果。若明中道，则权实双照；若双照权实，则有三种权。四谛世出世因果，亦有一实；无作四谛世出世因果，宛然具足；在于一念心中。所以者何？以实相慧，觉了诸法，非空非有，是名佛宝。所觉法性之理，三谛具足，即是法宝。即此觉慧，与理事和合，名为僧宝。事和即有前三教贤圣僧，理和即有圆教四十二贤圣僧。故大经以月光增减，喻智断二德。前十五日喻智光渐增，即是智德；后十五日喻邪光渐减，即是断德。月体本无偏圆，光相不无盈昃；体无偏圆以喻实相，光有盈昃以喻智断。智光增者，即诸法不生而般若生；断光减者，即诸法不灭而烦恼灭。如是增减，日日有之；如是智断，地地皆具。若十五日体圆光足，则月不更圆，光不更盛，此喻中道理极，菩提智满，故云不生，不生名大涅槃。若三十日体尽光灭，究竟无余，此喻无明已遣，邪倒永除，无惑可断，故云不灭，不灭名大涅槃。如此明僧宝智断，皆约中道一实相法，一切因果无所破失也。若不明中道，非空非假，但计断常等，即破生灭四谛世出世因果，破三藏教三宝。若但说无常生灭，即破无生四谛通教三宝。若但说体法不生不灭真谛，即破无量四谛别教三宝。若但说次第，显于非空非有，亦破圆教无作四谛一体三宝。传传相望，前所破失者多，后所破失者少。若得今圆教意，即一切无所破失也。　　问：若圆修实相，则一法三谛，一心三观，具足诸法，亦应一教四诠。但明圆教即足，何用四教如前分别耶？　　答：若一教圆诠一切诸法，赴利根人；若四教差别，逗钝根人。苟不假渐次分别，则圆顿何由可解？用别显圆，所以先明四教。例如欲显一心三观，先明次第三观也。虽说种种道，其实为一乘。若有众生不信受者，当于如来余深法中示教利喜，余法即前三教。既入佛慧，方便自息。故云「惟此一事实，余二则非真。」故知但一圆顿之教，一切种智中道正观，唯此证实观世音，余皆方便说也。　　本迹者，《千手眼大悲经》云：「此菩萨不可思议威神之力，于过去无量劫前，已作佛竟，号正法明如来。大悲愿力，安乐众生，现作菩萨。」又《观音三昧经》云：「先已成佛，号正法明如来，释迦为彼佛作苦行弟子。」《悲华经》云：「过去宝藏佛时，转轮王第一太子，三月供佛及比丘僧，发菩提心：『若有众生，受三涂等一切苦恼，若能念我称我名字，为我天眼天耳闻见，不免苦者，我终不成无上菩提。』宝藏佛言：『汝观一切众生，欲断众苦，故今字汝为观世音。』」《大佛顶首楞严经》云：「我念往昔无量无数恒河沙劫，有佛出世，名观世音。我于彼佛发菩提心，彼佛教我从闻思修入三摩地。初于闻中入流亡所，乃至忽然超越世出世间，获二殊胜。一者上合十方诸佛，与佛如来同一慈力。二者下合十方一切众生，与诸众生同一悲仰。得成三十二应、十四无畏、四不思议，无作妙德。彼佛叹我善得圆通法门，于大会中授记我为观世音号，由我观听十方圆明，故观音名遍十方界。」《观世音得大势二菩萨受记经》云：「次阿弥陀后，当成正觉，名普光功德山王如来。」如此本迹，难可测知也。　　观心释者，观心因缘所生，是三藏观世音观。心即空是通教观世音。观心即假是别教观世音观。心即中是圆教观世音。又秖此现前一念，介尔之心，纵令昏迷倒惑，而能缘之见分，当体无非一心三观，所缘之相分，当体无非一境三谛。虽复当体，全是妙智妙境，境智不二，而众生日用不知，枉受轮回。虽复轮回，性德无减，是理即圆观世音。若闻而能解，不于心外别问佛法及众生法，是名字即观世音。若如所解，而修止观，圆伏五住，是观行即观世音。若止观力强，粗垢先落，净于六根，是相似即观世音。若发中道真无漏解，开示悟入佛之知见，是分证即观世音。若圆满菩提，归无所得，三千实相，究尽明了，是究竟即观世音也。　　次释普门者，复有二：一、通途明门，二、约十义解释。　　一、通途中，复有四意：一、略列门名。二、示门相。三、明权实。四、明普不普。　　一、列门名者，佛世间门，通至贵贱居室之处。凡鄙以十恶五逆为门，通至三涂。清升以五戒十善四禅四定为门，通至人天。外道以断常为门，通至惑苦。爱以四倒为门，见以四句为门，善恶踓殊，束而为言，俱是有漏世间之门，通至生死也。若就佛法轮门，亦复众多：三藏四门，通有余无余涅槃。通教四门，近通化城，远通常住。别教四门，渐通常住。圆教四门，顿通常住。此则四四十六教门。又有十六观门，合有三十二门，皆是能通之义，具如《玄义》所明。　　二、示门相者，三藏四门，谓阿毗昙是有门，成实论是空门，昆勒是亦有亦空门，车匿是非空非有门，一一广明行法判贤圣位，由门通理也。通教四门，谓如幻之有，如幻之空，亦有亦空，非有非空，亦一一作行相制贤圣位，由门通理也。别教四门，谓观佛性如闇室瓶盆，即是有门；观佛性如空，迦毗罗城空，即是无门；观佛性如石中金，福人得宝，罪人见石，是亦有亦无门；观佛性离二边，即中道非有非无门。一一作行相判位，由门通理也。圆教四门，名不异别，但一门即三门，三门即一门，不一不四，无历别之殊，圆融不四之四，一一判不思议行位之相，亦由门通理也。　　三明权实者，藏通二教，若教若观，共十六门。能通所通，并皆是权。别教教观，八门能通是权，所通是实。圆教教观，八门能通所通皆实也。　　四明普不普者，凡夫外道见爱等门，尚不能通出三界，何况普耶？藏通二教，但通化城，亦复非普。别教渐通，亦非普义。唯圆教教观，实相法门，能遍十法界千性相三谛一时圆通，圆通中道，双照二谛，故称为普门也。　　一、通途明门竟。　　二、约十义解释者，至理非数，赴缘利物，或作一二之名，或至无量，广略宜然，今且处中，略明十义：一、慈悲普，二、弘誓普，三、修行普，四、断惑普，五、入法门普，六、神通普，七、方便普，八、说法普，九、供养诸佛普，十、成就众生普。上通涂普门，已约法竟。此十普门，皆约修行福德庄严，前五是自行，次三是化他，后二是结前两意。自行中，前四是修因，第五是明果。修因又二：初二是愿，三四是行。　　总生起者，菩萨见一切苦恼众生，起大慈悲，此心虽不即是菩提心，能发生菩提心。譬如地水，虽非种子，能令芽生。今因大悲起菩提心，亦复如是。　　次誓愿者，若但慈悲，每多退堕，故云鱼子庵罗华菩萨初发心，三事因中多，及其成就少，以不定故。须起誓愿，要期制持此心，令菩提坚固。　　次修行者，若但发愿，于他未益，如无财力，权谋不能拔难，菩萨亦尔，须福德财神通力智慧谋，乃可化导，故须修行以填愿，即方便道也。　　次断惑者，无碍道也。　　次入法门者，解脱道也。此自行次第也。　　次神通等者，若欲化他，须示三轮神通，是身轮方便。是意轮说法，是口轮。先以定动，后以慧拔，此化他次第也。　　次供养诸佛，是结自行随顺修行，是名真法供养，诸供养中为最。故《大经》云：「汝随我语，即供养佛。」禀教而行，是结自行也。成就众生，是结化他。菩萨入诸法门，净佛国土，皆为饶益一切众生故也。　　解释者，始从人天，乃至上地，皆有慈悲，此语乃通，不出众生缘法缘无缘。若约次第三慈，则缘众生时，众生差别，假名不同，因果苦乐有异，尚不得入法缘慈，何得称普？若法缘慈，则无人无我无众生，从假以入空，尚不得诸假名，何况是普？若无缘慈者，不缘二十五有假名，不缘二乘涅槃之法，虽无所缘，而能双照空假，约此起慈，名无缘慈，心通三谛，称之为普也。若约一心圆妙三慈则不然，且如众生缘慈悲，若观一法界众生假名，可不名普；今观十法界众生假名，一一法界各有十法界相性本末究竟等，十法界交互，即有百界千如，宛然具足，在一念心。譬如人面，备休否相，庸人不知，相师善识。众生一心具足百界千如，性相亦复，如是凡夫，颠倒理具情迷，圣人觉识，如彼相师，知此千种性相，皆是因缘生法。若恶因缘生法，即是苦相性，乃至苦本末，既未解脱，故观此苦，而起大悲；若善因缘生法，即有乐相性，乃至乐本末，既未证得，故观此而起大慈；具如《玄义》广释十界相性等也。菩萨深观十法界众生千种性相，具在一心，远讨根源，照其性德之恶，性德之善尚自泠然，何况不照修得善恶耶？如五雪山，亦有药王，亦有毒草，以观性德恶毒，恻怆怜悯起大悲心，欲拔其苦，以观性德善乐，爱念欢喜起大慈心，欲与其乐。此十法界，收一切众生，罄无不尽，缘此众生假名，而修慈悲，岂非众生缘慈悲普耶！　　问：地狱界重苦未拔，云何与乐？　　答：众生入地狱时，多起三念，菩萨乘机即与乐因，故言与乐也。又菩萨能大悲代受苦，令其休息，余九苦轻，与乐义可解。　　次明法缘慈悲普者，观十法界性相，一切善恶，悉皆虚空；十法界假名，假名皆空；十法界色、受、想、行、识、色，受想行识皆空；十法界处所，处所皆空；无我、无我所皆不可得，如幻如化，无有真实，常寂灭相，终归于空。众生云何强计为实？不觉不知，为苦为恼，不得无为寂灭之乐，今欲拔此苦而起大悲，欲与此乐而起大慈，故《净名》云：「能为众生说如此法，即真实慈也。」若缘一法界法起慈悲者，可不名普，今缘十法界法，岂非普耶？　　三无缘慈悲普者，若缘十法界性相等差别假名，此假则非假；十法界如幻如化，空则非空；非假故不缘十法界相性，非空故不缘十法界之真，既遮此二边，无住无著，名为中道，亦无中可缘，毕竟清净。佛是观时，虽不缘于空假，任运双照二边，起无缘慈悲，拔二死苦，与中道乐，如磁石吸铁，无有教者，自然相应，无缘慈悲，吸三谛机，更无差忒，不须作念也。行者始于凡地，修此慈悲，即得入五品观行无缘慈悲，进入十信相似无缘慈悲，次入十住，方是分证无缘慈悲，乃至等觉邻极慈悲，普熏众生，不动而应，如明镜现像，如磁石吸铁，三谛具足，故名为普。通至中道，故称为门也。　　弘誓者，弘名为广，誓名为制，愿名要求，制御其心，广求胜法，故名四弘誓愿。弘誓本成慈悲，慈悲既缘苦乐，弘誓亦约四谛。若见苦谛，逼迫楚毒酸辛，缘此起誓，故言未度令度。若见集谛，颠倒迷惑系缚，缘此起誓，故言未解令解。行清净道，能出生死至安乐地，众生不识，欲示众生，立于此道，故言未安令安。烦恼灭处，子果缚断，名为涅槃，众生未证，缘此起誓，故言未得涅槃令得涅槃。生死因难识，苦果易知，故先果后因；涅槃理妙，须方便善，故先因后果；如此四谛不出一心，迷心起业，业即感果，欲识果源，果但由集；制心息业，则生死轮坏，烦恼调伏，名之为道；修行不懈，则苦忍明发，子果俱断，名之为灭；虽有四别，终是一念，更非异法。四谛既尔，弘誓亦然。但凡夫厌下攀上，约此立誓，未达四谛，是不名普。藏通二教，惟见分段四谛，亦不名普。别教先约分段次约变易，此亦非普。圆教菩萨，于一心中遍知一切苦集灭道，遍知集者。凡夫见爱即有作之集，二乘著空即无作之集，故《净名》云：「法名无染，若染于法，是名染法，非求法也。」又云：「结奢未尽，华则著身，即是变易之惑全未除也。」《大经》云：「汝诸比丘，于此大乘，未为正法，除诸结使，即无作集也。乃至顺道法爱生，亦是无作集也。」遍知苦者，以有集故，即能招苦。有作集招分段苦，无作集招变易苦，故界内道谛，即是界外集谛。界内灭谛，即是界外苦谛也。遍知对治苦集之道灭者，人天五戒十善四禅四定不动，不出藏通。四谛十二因缘，通至有余无余二种涅槃。别教历别通至常住，不能于一道，有无量道，不名普道。圆教中道即是实相。《普贤观》云：「大乘因者，诸法实相修，如此道者为圆因，故称普道。所得涅槃，即是究竟常住，一切烦恼，永无遗余，譬如劫火，无有遗烬。」《普贤观》云：「大乘果者，诸法实相证，如此灭名为圆果，故称普灭。所观四谛既周，缘谛起誓，何得不遍？故云弘誓普也。」　　修行者，次第五行非普，一心五行乃名为普，具如《玄义》行妙中说。断惑者，若从假入空，止断四住，华犹著身，未为正法；除诸结使，但离虚妄，未得一切解脱，故不名普。若从空入假，止除尘沙，不依根本而断，亦不名普。若空假不二，正观中道，根本既倾，枝条自去，如覆大地，草木悉碎，故名断惑普也。　　入法门者，若二乘入，一法门不能入二，何况众多？若修历别之行，阶差浅深，亦不名普。若入王三昧，一切三昧悉入其中，譬如王来，必有营从，营从复有营从，王三昧亦如是，一谛三昧即三谛三昧，三谛三昧复各有无量法门而为眷属，亦皆悉入王三昧中，故名入法门普也。　　神通者，罗汉见大千，初地见百界，二地见千界等，皆是限量之通，故不名普。何以故？缘境既狭，发通亦小。今圆教菩萨遍缘十法界境，发通遍见十法界而无限极，三乘尚不知其名，何况见其境界！眼见既尔，余例可知。　　方便者，有进行方便，是道前自行方便。有起用方便，是道后化他方便。今正明道后方便也。若二乘及权位菩萨自行方便，止能入一法门，故起用化他，但能齐其所得，道前道后俱非是普。今圆教菩萨以二谛为方便，收得一切方便，入中道已，双照二谛，二谛神变遍十法界，而于中道无所损减，道前道后，皆名为普也。　　说法者，二乘及权位菩萨，不能一时遍答众声。又殊方异俗，不能令其俱解。今圆教人，一时演法，随类得解，以一妙音，遍满十方，如修罗琴，随人意出声，故名说法普也。　　供养诸佛者有二：一事，二理。事供养者，如《华严》云：「不为但供养一佛故，乃至不为但供养不可说佛、刹微尘数佛故，为欲遍供养尽法界虚空界一切诸佛故，不起灭定，现诸威仪，安禅合掌，赞诸法王，以身命财一切供具，周至十方如普贤愿王所说也。」理供养者，圆智正观之心，名之为觉。觉即是佛，万行功德熏修此智，即供养佛也，故云供养诸佛普也。　　成就众生者，譬如萤火、灯烛、星、月为益盖微，若日光照世，则一切卉木丛林遍令生长，华果成就。外道如萤，二乘如灯烛，小菩萨如星，别教如月，今圆教菩萨犹如日轮。又如大云，一时等澍，四方俱下，三草二木，各得生长，故云成就众生普也。　　普门之义，何可穷尽！略举十义，以示其端耳。但观现前一念心性法尔，具足三千性相，即空即假即中，正是无作四谛妙境；缘此妙境而起慈悲；慈悲则普立弘誓愿；弘誓则普依此修行，一行一切行，故修行普；依此断惑，一断一切断，故断惑普；依此入法门，一法门一切法门，故入法门普；依此而起神通，即是无记化，化故神通普；依此而起方便，遍逗十界权实顿渐种种机缘，故方便普；依此说法，一音遍报众声，故说法普；依此供养诸佛，三世诸佛悉受其供，故供养普。依此成就众生，法界群机皆得四益，故成就普；一切众生心性无减，是理即普门；闻而生解，是名字即普门；圆伏五住，是观行即普门；清净六根，是相似即普门；开示悟入，是分证即普门；法界洞彻，穷源尽性，是究竟即普门也。　　释品名竟。　　此品因昙摩罗谶法师，教河西王沮渠蒙逊诵之除病，所以流通别行。良由观音大士与此方尤有缘，故智者大师亦别说《玄义》及《义疏》各有二卷。《玄义》亦作五重，谓人法等为名，已如前说。灵智合法身为体，感应为宗，慈悲利物为用，流通醍醐味为教相也。○普门品入文为二：初问答，二闻品功德。初中二：初长文，二偈颂。长文有两番问答：初番为二：初问，二答。今初：【尔时无尽意菩萨，即从座起，偏袒右肩，合掌向佛，而作是言：「世尊！观世音菩萨以何因缘名观世音？」】　　尔时者，说东方菩萨竟，次应说西方菩萨时也（世界）。说东方生善竟，次应说西方生善时（为人）。说东方断疑竟，次应说西方断疑时（对治）。说东方得道竟，次应说西方得道时（第一义）。　　无尽者，境也。《大品》明空则无尽（真），《大集》明八十无尽门，《华严》明十种不可尽（俗），《净名》云：「夫无尽者，非尽非无尽，故名无尽。」（中）　　意者，智也，即一心三智也。智契于境，境随智空，名无尽意（空）。又意者世出世之本也。智随于境，境多智多，名无尽意（假）。又意即法界，一切皆是法界，故言能观心性，名为上定（中）。　　而作是言者，具二庄严，故能问也。　　以何因缘者，若就众生，则以善恶两机为因，圣人灵智，慈悲为缘。若就菩萨，则以观智慈悲为因，众生机感为缘也。○二答三：初总答，二别答，三劝持名。答即《大佛顶经》所明十四无畏也。今初：【佛告无尽意菩萨：「善男子，若有无量百千万亿众生，受诸苦恼，闻是观世音菩萨，一心称名，观世音菩萨，即时观其音声，皆得解脱。】　　无量百千万亿众生，标十法界种种机也。受诸苦恼，明别业所感，果报各不同也。自有一人受一苦，一人受多苦，多人受一苦，多人受多苦，今显人多苦多，并为菩萨与拔之境也。遭苦由于二世之恶，闻名即是二世之善。一心称名，有事有理，如此善恶，合为机感也。　　即时观其音声者，应之速也。　　皆得解脱者，应之普也。　　闻有四义，谓闻、闻闻、不闻不闻闻、不闻不闻，随达一种，即是四教闻慧。一心称名，即四教思修二慧。　　事一心者，谓念念相续，不起杂想。理一心者，谓了知此心，非自他共，亦非无因，能称所称，体是法界也。事一心解脱事难，理一心解脱理难，随感必应，如啐啄同时。若夫称唱累年不蒙寸效者，秖由未臻事一心故，然亦能作未来得度因缘。故虽散心，一称名号，功无虚弃，但效有迟速耳。○二别答三：初约口业机明应，二约意业机明应，三约身业机明应。初中二：初明七难，二结叹。初又七：初火难至七怨贼难。今初：【「若有持是观世音菩萨名者，设入大火，火不能烧，由是菩萨威神力故。】　　持名是善，入火是恶，善恶合为机感，威神力故。火不能烧，即是应也。果报火下，从地狱上至初禅，皆论机应。恶业火下，从地狱上至非想，皆论机应。烦恼火下，从地狱上至等觉。皆论机应也。○二水难。【「若为大水所漂，称其名号，即得浅处。】　　水漂是恶，称名是善，以此为机，得浅是应也。果报水下，从地狱上至二禅，恶业水通三界，烦恼水通九界，并论机感。○三罗刹难。【「若有百千万亿众生，为求金、银、琉璃、砗磲、玛瑙、珊瑚、琥珀、真珠等宝，入于大海，假使黑风吹其船舫，飘堕罗刹鬼国，其中若有乃至一人，称观世音菩萨名者，是诸人等，皆得解脱罗刹之难。以是因缘，名观世音。】　　此罗刹难，亦是风难。果报罗刹在欲界，恶业罗刹遍三界，烦恼罗刹通九界。又果报风至三禅，恶业风遍三界，烦恼风通九界，各论机应，并可例解。○四刀杖难。【「若复有人，临当被害，称观世音菩萨名者，彼所执刀杖，寻段段坏，而得解脱。】　　果报刀杖，局在地居。恶业刀杖遍三界，烦恼刀杖通九界也。○五鬼难。【「若三千大千国土，满中夜叉，罗刹，欲来恼人，闻其称观世音菩萨名者，是诸恶鬼，尚不能以恶眼视之，况复加害？】　　鬼难例前罗刹可解。言大千满中者，假使之辞，意显烦恼恶鬼弥满，唯称名能降伏之。○六枷锁难。【「设复有人，若有罪，若无罪，杻械枷锁，检系其身，称观世音菩萨名者，皆悉断坏，即得解脱。】　　有罪是现世恶，无罪是过去恶。在手曰杻，在足曰械，在头曰枷，连身曰锁，封名为检，缚名为系。果报枷锁在欲界，恶业枷锁遍三界，烦恼枷锁通九界也。○七怨贼难。【「若三千大千国土，满中怨贼，有一商主，将诸商人，赍持重宝，经过险路，其中一人，作是唱言：『诸善男子！勿得恐怖！汝等应当一心称观世音菩萨名号，是菩萨能以无畏施于众生，汝等若称名者，于此怨贼，当得解脱！』众商人闻，俱发声言：『南无观世音菩萨！』称其名故，即得解脱！】　　大千满中，亦假设之辞。夺命名冤，劫财名贼。果报冤贼在欲界，恶业冤贼遍三界，烦恼冤贼通九界。观心释者，大千满中，冤贼无始，烦恼种子集在第八藏识中也。有一商主，第六识也。诸商人遍行别境，及诸善心所也。重宝出世，三乘法也。经过险路，诸对治法。与诸烦恼，相遇也。其中一人，或是胜解，或是善慧，或是信也。一心称名，四教闻思修慧也。俱发声者，心王与诸善心所决相应也。即得解脱者，证于四教所诠理也。　　又此七难，即表众生身有六大。火即火大，水即水大，风即风大，刀杖枷锁皆即地大，三千大千以表空大，罗刹冤贼以表识大。观音菩萨观此六大，皆如来藏，一一即空假中。自既解脱，故能令他解脱。众生迷此六大之性，枉受果报恶业烦恼诸难，然正迷时，性德无改，原与菩萨体同，故闻名称念，随其解有偏圆，行有浅深，所得四教四益，亦有差别，究竟终得一切种智，则无别也。　　初明七难竟。○二结叹。【「无尽意，观世音菩萨摩诃萨，威神之力，巍巍如是。】　　巍巍者，高显也。功超九界故高，名彰三土故显。初约口业机明应竟。○二约意业机明应二：初明三毒，二结叹。今初：【「若有众生，多于淫欲，常念恭敬观世音菩萨，便得离欲。若多嗔恚，常念恭敬观世音菩萨，便得离嗔。若多愚痴，常念恭敬观世音菩萨，便得离痴。】　　多欲恚痴是恶，常念恭敬是善，此二为机，得离即是应也。事欲事恚，局在欲界，事痴即通三界。　　理三毒者，二乘以耽真为欲，畏俗为嗔。不了生死涅槃如幻为痴出假。菩萨以游戏神通为欲，诃厌二乘为嗔，不达中道为痴。地前菩萨以中道似爱为欲，双舍二边为嗔，无明未破为痴。乃至等觉后心，犹有微细无明未破，即有微细欲恚未除。今由大悲菩萨从初发心，观此贪嗔痴等烦恼，皆是因缘生法，一一即空假中即空，故离凡夫；三毒即假，故离二乘；三毒即中，故离菩萨。三毒成就不可思议三种善根，亦是成就不可思议大贪大嗔大痴法门，故令常念恭敬之者。随解偏圆，随行浅深，得离亦有种种差别，究竟归于无差别也。○二结叹。【「无尽意！观世音菩萨，有如是等大威神力，多所饶益，是故众生，常应心念。】　　二约意业机明应竟。○三约身业机明应二：初明二求，二结叹。今初：【「若有女人，设欲求男，礼拜供养观世音菩萨，便生福德智慧之男，设欲求女，便生端正有相之女，宿植德本，众人爱敬。】　　求男求女，独标女人者，女人以无子为苦，夫主所弃，并妇所轻，旁人所笑故也。礼拜供养是机感，便生男女是普应也。　　法门解者，四教未证实理，皆名女人。四教各论慧男定女，良由大士先证权实男女，故能为增上缘，令诸行人，各得成就诸定慧也。又欲界有慧无定是狂男，无色有定无慧是痴女，四禅定慧均平如福德男端正女也。然男无破惑之功，女无出生无漏之力，此亦无用男女。藏通两教二乘，慧能断见思惑，是干事之男，定能发生无漏，是育嗣之女。然慧不能破无明见佛性，则男而不男，定不能怀中道子，则女犹石女。故《大经》云：「一乘定多慧少，不见佛性；菩萨慧多定少，亦不见佛性也；唯别教初地，真明慧发，无缘慈成，乃名真正男女。」圆教初住见中道时，定慧具足，男女相满，故男名福德是有定之慧，女名端正是有慧之定也。○二结叹。【「无尽意！观世音菩萨，有如是力。若有众生，恭敬礼拜观世音菩萨，福不唐捐。】　　唐捐而虚弃，此句兼释疑也。亦有礼拜不得男女者，唯由机浅，故所求未遂。而礼拜之福，终必不失也。　　二别答竟。○三劝持名答三：初劝持，二格量，三结叹。今初：【「是故众生，皆应受持观世音菩萨名号。】　　上说观音得名因缘，其力广大，既不辨形质，但是述名论德。若欲归崇，宜受持名号，故结劝持名也。良由万德洪名，称实所召，只此一名一字法尔，具足三千性相，三谛妙理法尔。圆收顿渐偏圆权实，妙智法尔。理智本自不二，不二而二，理智宛然，举一假名，则一切假名、一切实法、一切国土无不归趣此假名中。是故闻名功德，已自不可思议；受持功德，尤不可思议也。持名既尔，想彼正报、依报亦复如是，故知《阿弥陀经》、《观无量经》与此妙经，同一圆顿甚深希有法门，无有优劣。○二格量。【「无尽意！若有人受持六十二亿恒河沙菩萨名字，复尽形供养饮食、衣服、卧具、医药，于汝意云何？是善男子，善女人，功德多不？」无尽意言：「甚多！世尊！」佛言：「若复有人受持观世音菩萨名号，乃至一时礼拜供养，是二人福，正等无异，于百千万亿劫，不可穷尽。】　　文有四意：一格量本，二问，三答，四正格量也。格量本中共举四多：六十二亿恒沙是福田多，受持是持名多，尽形是时节多，饮食等四事供养是种子多。以此四多，为格量本也，问答可知。正格量中还举四少以格四多，但一观世音则福田少，持名亦少，乃至一时则时少，礼拜供养不言四事则种子少，而功德正等无异，良由真如实际，一多无性本自平等故也。观音证此实际，故一则非一，与多正等。六十二亿证此实际，故多则非多，与一正等。一中解无量，故说六十二亿无量中解一，故说观世音耳。《占察经》云：「能闻我名者，即为闻十方佛名。」亦是此意。○三结叹。【「无尽意！受持观世音菩萨名号，得如是无量无边福德之利。」】　　初番问答，明众生三业显机为境，法身灵智冥应境智因缘名观世音竟。○次番亦二：初问，二答。今初：【无尽意菩萨白佛言：「世尊！观世音菩萨，云何游此娑婆世界？云何而为众生说法？方便之力其事云何？」】　　问有三意：一云何游，是问身业。二云何说，是问口业。三方便云何，是问意业。即是三轮不思议化，亦名三不护三无失也。不思议化者，化作佛身，亦即化作佛口、佛心，乃至化作执金刚神，亦即化作金刚心、口。虽屈曲利物，而于法身智慧无所损减。故《净名》云：「善能分别诸法相，于第一义而不动。」不动而动，名不思议化也。　　问：意业云何可化？　　答：圣意无能测者，若欲示之，乃至昆虫亦令得知，故《唯识》云：「无上觉者，神力难思，化无量类，皆令有心也。」　　不护者，住不思议圆普法门，实不作意，计校筹量，次第经营，譬如明镜，随对即现，无有分别，亦无前后也。　　无失者，众生根机不同，浅深有异，观音虽不作念逗机，而逗机无失，契当前人冥会事理也。○二答三：初别答，二总答，三劝供养。今初：【佛告无尽意菩萨：「善男子！若有国土众生，应以佛身得度者，观世音菩萨即现佛身而为说法。应以辟支佛身得度者，即现辟支佛身而为说法。应以声闻身得度者，即现声闻身而为说法。应以梵王身得度者，即现梵王身而为说法。应以帝释身得度者，即现帝释身而为说法。应以自在天身得度者，即现自在天身而为说法。应以大自在天身得度者，即现大自在天身而为说法。应以天大将军身得度者，即现天大将军身而为说法。应以毗沙门身得度者，即现毗沙门身而为说法。应以小王身得度者，即现小王身而为说法。应以长者身得度者，即现长者身而为说法。应以居士身得度者，即现居士身而为说法。应以宰官身得度者，即现宰官身而为说法。应以婆罗门身得度者，即现婆罗门身而为说法。应以比丘、比丘尼、优婆塞、优婆夷身得度者，即现比丘、比丘尼、优婆塞、优婆夷身而为说法。应以长者、居士、宰官、婆罗门、妇女身得度者，即现妇女身而为说法。应以童男、童女身得度者，即现童男、童女身而为说法。应以天、龙、夜叉、乾闼婆、阿修罗、迦楼罗、紧那罗、摩睺罗伽、人非人等身得度者，即皆现之而为说法。应以执金刚神得度者，即现执金刚神而为说法。】　　应以之言，答意业。方便能知机宜现身，答身业。说法，答口业。三业本不相离也。此中别明三十三身，若并人及非人，则是三十五身。《大佛顶经》明三十二应，开出独觉，别为一。合四妇女，但为一。略不言迦楼罗，文有开合，义无增减。总而言之，止是十法界身耳。不言菩萨身者，正就菩萨，法界广明，现余九法界像，以显十界互具，重重无尽之意也。不言地狱界者，摄在非人中也。若有国土众生者，实报、方便、同居三种国土，十法界机也。实报土中，纯以菩萨而为众生，唯有一佛界机。方便土中，有九种众生，谓藏教二乘无学，通教三乘断通惑人别三。十心，圆教十信也。有二种机：一是佛界机，二是菩萨界机也。同居土中，具足九界众生及十界机，对机设应具须十界佛身。又有四教相别辟支，又有缘独不同声闻，又有析法、体法、四向、四果及示随五味，展转调伏不同。既现梵王，理应亦现光音、遍净二王。既现帝释，理应亦现夜摩、兜率、化乐三王。自在即欲界，主大自在，即四禅主。既云毗沙门，亦必现余三天，故彿顶直云四天王也。既云小王，亦必应现四种轮王。既云人非人等，言人则老少贵贱，何所不收；言非人则地狱鬼畜，何所不收；故下文云以种种形游诸国土，但可意知，岂可言尽！为说法者，随其所堪，或权或实，或顿或渐，或显或密，令得权实四益，究竟终归一实益耳。○二总答。【「无尽意！是观世音菩萨，成就如是功德，以种种形，游诸国土，度脱众生。】　　前别答三十五身，文广而意狭；此总答如是功德，文狭而义广。以种种形，则不止三十五身；游诸国土，则不局娑婆世界明矣！○三劝供养二：初劝，二受旨。今初：【「是故汝等应当一心供养观世音菩萨。是观世音菩萨摩诃萨，于怖畏急难之中，能施无畏，是故此娑婆世界，皆号之为施无畏者。」】　　既名观世音，亦名施无畏者，从德受名，德既无尽，名亦无尽也。○二受旨六：初奉命，二不受，三重奉，四佛劝，五受已转奉，六叹结。今初：【无尽意菩萨白佛言：「世尊！我今当供养观世音菩萨。」即解颈众宝珠璎珞，价值百千两金，而以与之，作是言：「仁者！受此法施，珍宝璎珞。」】　　众宝珠璎珞者，众宝间珠，共为严饰也。无尽意位高，璎珞何止直百千两？如云百姓万民，不止一百一万也。又颈表中道一实之理，以众多无尽法门，庄严实相，如璎珞在颈。　　解者，表菩萨为常舍行，故一切愿行功德，乃至佛智菩提涅槃，亦不住不著，无依无倚，故言解也。《大集》云：「戒定慧陀罗尼以为璎珞，庄严法身。」百千是十万，表十地各有万德也。　　法施者，财即是法财，是因缘生法，即空即假即中，三谛一心，一切具足，于法平等，于财亦等。如此施者，即是法施也。○二不受。【时观世音菩萨，不肯受之。】　　约事则无尽意奉命供养，我未奉命，故不肯受，礼应逊让也。约表法则不受三昧广大之用，故无所受。○三重奉。【无尽意菩萨复白观世音菩萨言：「仁者！愍我等故，受此璎珞。」】　　或请上愍下，或地位相齐，亦可相愍。或我为四众故施仁，愍四众而受，以无所受而受诸受也。○四佛劝。【尔时佛告观世音菩萨：「当愍此无尽意菩萨，及四众、天、龙、夜叉、乾闼婆、阿修罗、迦楼罗、紧那罗、摩睺罗伽、人非人等故，受是璎珞！」】　　正以菩萨为物故施，亦应为物故受也。○五受已转奉。【即时，观世音菩萨，愍诸四众、天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，受其璎珞，分作二分，一分奉释迦牟尼佛，一分奉多宝佛塔。】　　秖一法施，璎珞分作二分，表一实相举体作事理二因也。奉二佛者，表以二因趣二果也。理圆即法佛，事圆即报佛，还以二佛，表二果也。○六叹结。【「无尽意！观世音菩萨，有如是自在神力，游于娑婆世界！」】　　初长文竟。○二偈颂什公不译，故旧本皆无。《文句》《义疏》亦皆不释。《续高僧传》云：「偈是阇那掘多所译。」今流通本既并增入，故《科注》中依慈云师所分之科，而消释之。大科为三：初双颂两问，二双颂两答，三双颂两劝。今初：【尔时，无尽意菩萨以偈问曰：「世尊妙相具，我今重问彼，佛子何因缘，名为观世音？】　　初句叹佛德，次句双含二问。后二句别颂，初问也。○二双颂两答二：初加颂总叹行愿，二别颂两答。今初：【具足妙相尊，偈答无尽意：汝听观音行，善应诸方所，弘誓深如海，历劫不思议，侍多千亿佛，发大清净愿。】　　初二句经家叙辞，次六句佛正答也。「汝听」者，诫令生三慧也。「观音行」者，一心三智，观十界音，令无量苦一时解脱，即已成利他行也。「善应诸方所」者，不动真心，垂形三土，三十二应，处处现往，即普门神通力也。此二句总叹，所克真应二身也。「弘誓深如海」者，明其初发心时，缘于无作四谛，故横该十界，竖彻三谛，广且深也。「历劫等」者，明其中间，以行填愿，所经时久，所侍佛多，所发愿大，故得成今真应二身，譬如水涨船高，泥多佛大也。○二别颂两答二：初颂前答，二颂后答。初中二：初颂总答，二颂别答。今初：【我为汝略说，闻名及见身，心念不空过，能灭诸有苦。】　　「略说」者，举要而言也。闻名故称，口业机也。见身故礼，身业机也。心念，意业机也。「诸有」，二十五有也。○二颂别答二：初颂七难，二颂三毒二求。初中十二。初颂第一火难至十二加颂雷雨难。今初：【假使兴害意，推落大火坑；念彼观音力，火坑变成池。】　　「念彼观音」者，若就佛说，观音为彼，即约师弟，假分彼此。若就众生，念彼观音，即约感应，暂分彼此，师弟感应，无非法界，能所宛然，能所斯绝，众生念自心中之彼观音，观音应自心中之彼众生，感应道交，不可思议。○二颂第二水难。【或漂流巨海，龙鱼诸鬼难；念彼观音力，波浪不能没。】○三加颂堕须弥难。【或在须弥峰，为人所推堕；念彼观音力，如日虚空住。】　　约事即是假设之辞，设使从须弥堕，尚不损伤，况余山耶？约观解者，本在中道实相性德须弥山王，无明恶人推堕二死海中，念彼观音三智三德，便同诸佛住无所住。○四加颂堕金刚山难，例须弥难可解。【或被恶人逐，堕落金刚山；念彼观音力，不能损一毛。】○五超颂第七冤贼难。【或值怨贼绕，各执刀加害；念彼观音力，咸即起慈心。】○六追颂第四刀杖难。【或遭王难苦，临刑欲寿终；念彼观音力，刀寻段段坏。】○七追颂第六枷锁难。【或囚禁枷锁，手足被杻械；念彼观音力，释然得解脱。】○八加颂咒咀毒药难。【咒诅诸毒药，所欲害身者；念彼观音力，还著于本人。】　　咒使鬼神，往杀前人。若前人有种种福德所护，不可杀者，法须还著本人，密部明之甚详。须知还著本人，亦复具有四悉檀益。苏轼改云「两家俱没事」者，见识单浅，未知折摄之妙也。○九追颂第五鬼难。【或遇恶罗刹，毒龙诸鬼等；念彼观音力，时悉不敢害。】○十加颂恶兽难。【若恶兽围绕，利牙爪可怖；念彼观音力，疾走无边方。】○十一加颂蛇蝎难。【蚖蛇及蝮蝎，气毒烟火燃；念彼观音力，寻声自回去。】○十二加颂雷雨难。【云雷鼓掣电，降雹澍大雨；念彼观音力，应时得消散。】　　正颂七难，加颂有五，共为十二。皆须具约果报、恶业、烦恼、六道、四教，一一释之。若约所表，不出六大：须弥金刚亦是地大，雷电火大，雹雨水大，兽蛇咒诅皆表识大，菩萨因中观此六大，即空假中，今住六种如实之际，故遍法界救诸苦恼。以要言之，一切依正皆是观音妙色妙心，一切众生于圣色心而自为难，如闇中触宝，自伤其身，三业求救，亦即观音。是故机成，即时而应，当以此义，念念观之，何患不同观音利物。　　初颂七难竟。○二颂三毒二求。【众生被困厄，无量苦逼身；观音妙智力，能救世间苦。】　　界内界外，皆有三毒之苦，皆有无男无女之苦，故无量也。　　初颂前答竟。○二颂后答二：初正颂示现，二加颂显机显应。初正颂示现，长文有别有总，别明三十二应，总明身多境多。今不分总别，但通明三轮不思议化，即分为三：初明身业普应，二明意业普观，三明口业普说。今初：【具足神通力，广修智方便，十方诸国土，无刹不现身。种种诸恶趣，地狱鬼畜生，生老病死苦，以渐悉令灭。】　　「具足神通力」者，百界千如，全体之妙用也。「广修智方便」者，权实二智，照性以发通也。上文但以「非人」二字含三恶趣，今具出之，故知具十法界身也。分段变易，各有四相之苦，以渐悉令灭，归于常寂光。或权或实，循循善诱，合宜而用药，不执方明矣！○二明意业普观。【真观清净观，广大智慧观，悲观及慈观，常愿常瞻仰。无垢清净光，慧日破诸暗，能伏灾风火，普明照世间。】　　初一偈，明所证体。次一偈，明所起用也。「真观」者，证不思议空也。「清净观」者，证不思议假也。「广大智慧观」者，证不思议中也。「悲观」者，以不思议三观与诸众生同一悲仰也。「慈观」者，以不思议三观与佛如来同一慈力也。同慈力故云常愿，同悲仰故常瞻仰，由深证此一心三观，故发无垢清净光明，名为慧日，能破十界三惑闇之集谛，能伏十界二死灾风火之苦谛，能与十界道灭而普明照世间也。○三明口业普说。【悲体戒雷震，慈意妙大云，澍甘露法雨，灭除烦恼焰。】　　欲说大法，必依身意，以为授法之本。为度众生，现身说法，故所现身名为大慈悲体，与下慈意互举，一字相影略耳。先甪戒德警人，如天震雷物无不肃，故云「悲体戒雷震」也。拔苦与乐，名为大慈悲意，无缘而被名之为妙物，无不覆譬如大云，故云「慈意妙大云」也。诸天甘露，服之不死，所澍法雨，亦复如是，闻者悟道，证常住命，三惑烦恼，苦焰灭除，与拔同时，十界皆得度也。　　初正颂示现竟。○二加颂显机显应。【诤讼经官处，怖畏军阵中；念彼观音力，众怨悉退散。】　　长文三十二应，应虽属显机，则或冥或显，不可定判。今颂既云「念彼观音」，则灼然是显机也。诤讼怖畏亦须果报、恶业、烦恼三释，或此亦是加颂七难，偶错简耳。但云众冤退散，或仍是冥应也。　　二双颂两答竟。○三双颂两劝二：初颂前番劝持名，二颂后番劝供养。初中二：初明境智深妙以劝常念，二明感应难测以劝勿疑。今初：【妙音观世音，梵音海潮音，胜彼世间音，是故须常念。】　　此明菩萨有种种德具种种名，一一名字，并诠法界圆融不思议德，故须念也。即权而实，名为妙音。即实而权，名观世音。契本净性，名为梵音。契十界机，名海潮音。权实不二，自他不二，故胜彼十法界世间音也。权即实故，他即自故，胜于别教所诠九界，迷理起惑，实即权故，自即他故，胜于别教所诠佛界。缘理断九也，所以观音一名，即与六十二亿名号功德正等。○二明感应难测以劝勿疑。【念念勿生疑，观世音净圣，于苦恼死厄，能为作依怙。】　　疑去则念成，念成则二死可脱，故劝勿疑。　　初颂前番劝持名竟。○二颂后番劝供养。【具一切功德，慈眼视众生，福聚海无量，是故应顶礼。」】　　顶礼即是三业供养也。　　初问答竟。○二闻品功德二：初持地叹证，二经家述益。今初：【尔时，持地菩萨，即从座起，前白佛言：「世尊！若有众生，闻是观世音菩萨品，自在之业，普门示现，神通力者，当知是人，功德不少。」】　　自在之业，谓于七难三毒二求，皆得大自在也。普门示现，谓现十法界身，方便说法也。闻者功德已自不少，况受持、读诵、解说、书写，如说修行者乎！然非通别释题，安令闻者获大功德，故须持地菩萨而叹证之。《大佛顶经》云：「毗舍浮佛摩顶谓我，当平心地则世界地一切皆平，我即心开，见身微尘与造世界所有微尘等无差别，悟无生忍，闻诸如来宣妙莲华，佛知见地，我先证明而证上首。」盖既悟地大本如来藏，即悟七大皆如来藏；既悟七大皆如来藏，即悟五阴、六入、十二处、十八界皆如来藏；既悟阴入处界皆如来藏，即悟七难三毒乃至十法界身皆如来藏；故能证此闻品功德也。○二经家述益。【佛说是普门品时，众中八万四千众生，皆发无等等阿耨多罗三藐三菩提心。】　　无等等者，无上菩提，无与等者，得此理已，等一切法，皆成无上，如世仙丹，无与等者，能点他物亦成仙丹，此约开显之圆，横收一切皆归一实也。又究竟佛果，无与等者，初发心时，即便等之。如转轮王无与等者，太子初生即便等之。此约实相之体，竖谈因果，初后宛然也。又心即理，理即心，心外无理，理外无心，心之与理，但有名字，名字性空，俱不可说，将何物等何物，而云无等等耶？不可说而说，说此心等此理，是故言无等等。此约双遮双照，非横非竖，而横而竖也。发心有三：一观行发心，二相似发心，三分证发心，今必是分证也。　　约化他劝流通中二勖受法弟子竟。○释普门品竟。次释陀罗尼品。
