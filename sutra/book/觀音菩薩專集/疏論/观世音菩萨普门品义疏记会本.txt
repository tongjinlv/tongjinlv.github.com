　　　　观世音菩萨普门品义疏记会本　　　　　宋四明沙门　知礼　述（编者按：所谓《观音义疏》，乃是隋智者大师为《法华经》之《观世音菩萨普门品》所作义疏，收入大正藏第三十四册，编号为一七二八；而《观音义疏纪》则是宋四明知礼为智者之义疏再次作科分和注疏，收入大正藏第三十四册，编号为一七二九；本书即是上述二著之合并，故称《观世音菩萨普门品义疏记会本》。本文段落分四类：凡○后，是知礼之科分；凡﹝智者疏﹞后，是智者大师之疏文；凡【】中，是《观世音菩萨普门品》经文；凡﹝知礼记﹞后，是知礼之义疏。本专集也单独收入了《观音义疏》，俾使读者能较清楚系统地看到智者大师的见解与思路。而知礼之《观音义疏纪》若不与智顗之疏对照研读，则理解会很困难，故不再单独成篇。）○译疏二，初释题目二，初正释题。﹝智者疏﹞观音义疏卷上。﹝知礼记﹞义者，宜也。谓解释经文使合宜。又义理也。斯盖智者入法华三昧，于观行位中，见第一义理。以此义理，解今经文。疏者，通意之辞；又音疏，即疏通疏条之义也。○二说记人。﹝智者疏﹞隋天台智者大师说　弟子灌顶记。○二释疏文二，初预分章段二，初叙二家三段。﹝智者疏﹞此文既别出大部，有人亦作三段分文，谓初问去为序，佛答去为正，持地去为流通。复有云：经家序者为序，无尽意白佛去为正，持地去为流通。﹝知礼记﹞此品既是谶师为北凉沮渠蒙逊，别传于世，故凉陈已来，讲者甚多。于是分节经文三段有异。○二「今师」下，示天台多种二，初泛明多种分文。﹝智者疏﹞今师有时亦作三段，有时不作三段名，但分为三章：一无尽意问，二佛答，三持地叹。或为四章：三如前，四者闻品得益。或作二段，谓前后两问答也。多种分章，随人意用也。○二「若作」下，正依三段节目。﹝智者疏﹞若作问答分章，则有两问答；初问答明观音树王冥益等义，后问答明普门珠王显益等义。○二「就前」下，正释经文三，初前问答二，初分科。﹝智者疏﹞就前问答为二：一问，二答。就问为四：一时节，二标人，三敬仪，四正问。【尔时】○二「一尔」下，随释二，初问四，初时节二，初释字义。﹝智者疏﹞一尔时者，尔言即也。○二「即是」下，明悉檀二，初别释相四，初世界。﹝智者疏﹞即是说东方妙音弘经已讫，次说西方观音弘经之时，故言「尔时」。﹝知礼记﹞东方西方，随机乐欲。○二「或可」下，为人。﹝智者疏﹞或可大众已闻妙音弘经，欢喜已竟；宜闻观音发心生善之时，故言「尔时」。﹝知礼记﹞或有根性闻于前品，已得世界，故云喜竟；今闻此品，即生宿善。○三「或可」下，对治。﹝智者疏﹞或可时众疑于妙音，若为利益，上来说法，破众疑情已竟。时众有疑，观音之德正破此疑之时，故言「尔时」。﹝知礼记﹞疑破解事属于对治，疑破悟理属第一义。今从解事，当第三悉。○四「或可」下，第一义。﹝智者疏﹞或可时众机在妙音，闻即得道，如二土菩萨得道已竟，八万四千悟理之时，须闻观音，故言「尔时」。﹝知礼记﹞二土者，谓净光庄严土。八万四千随妙音者，此土华德及四万二千天子，因彼菩萨来往得道，今八万发心，悟在观音。○二「诸佛」下，总明悉。﹝智者疏﹞诸佛如来不空说法，有四悉檀因缘，尔乃为说，正是敷演四悉檀时，故言「尔时」也。﹝知礼记﹞如来如鼓，四机如桴，击之有声，声不孤发。今乃四机扣佛之时也。【无尽意菩萨】○二标人二，初释别名三，初中道对小。﹝智者疏﹞二标人者，即是无尽意也。名无尽者，非尽非无尽。为对小乘名尽，故言无尽，小乘明尽。为对尽智无生智，灭色取空之尽，故名无尽也。﹝知礼记﹞此菩萨名由证中立，中必不偏，今偏从无尽者，为对小乘是灭尽法，特彰中道性无尽。故小乘尽智者，谓我见苦已，断集已，证灭已，修道已，如是念时无漏智慧见明觉也。无生智者，谓我见苦已，不复更见；断集已，不复更断；尽证已，不复更证；修道已，不复更修；如是念时无漏智慧见明觉也。○二「又云」下，三谛明圆二，初总示。﹝智者疏﹞又云何无尽？所谓空不可尽，假不可尽，中不可尽，故言无尽。○二「大品」下，别示三，初圆空无尽。﹝智者疏﹞大品经云：「即色是空，非色灭空，空故无尽也。」﹝知礼记﹞拣析示体，故云即色是空。应知体空通衍三教，通则但体生死即空，此偏空也。别圆能体涅槃亦空，此中空也。离边属别，即边属圆，今在圆也，圆中名空，此空无尽。○二「又大」下，圆假无尽二，初引经示相三，初大集约八十明假二，初本土所修。﹝智者疏﹞又大集经释无尽意：东方过十恒沙国微尘世界，国名不眴，佛号普贤。纯诸菩萨无二乘名，但修念佛三昧，不灭不生不出，心行平等，犹如虚空，是为念佛。即见佛时即具六波罗蜜，得无生忍。所谓不取色即檀，除色相即尸，观色尽即羼提，观色寂灭即毗黎耶，不行色即禅，不戏论色即般若也。﹝知礼记﹞此是妙假具于三观，不灭故假，不生故空，不出故中，盖不流出二边故也。此观观佛，具观三身，至分证位，名为见佛。一切佛法无不现前，且举六度耳。○二「身子」下，依法立字二，初身子问。﹝智者疏﹞身子问：「谁为汝作字，名无尽意。」○二菩萨答。﹝智者疏﹞答曰：一切诸法因缘果报无尽，一切诸法不可尽，初发无上菩提心已不可尽。譬如虚空不可穷尽，为一切智发菩提心，岂可尽乎？诸佛戒定慧解脱、解脱知见、十力无畏等无尽，因如是等发心，故不可尽。众生性无尽，教化众生无尽，知一切法性无尽，故无尽是名菩萨发心无尽。又檀波罗蜜无尽，乃至方便无尽，凡八十无尽。八十无尽悉能含受一切佛法，从是得名，名无尽意也。﹝知礼记﹞具彰愿行，愿行无尽，名于此立。因缘果报，即依苦集。立誓因缘集也，果报苦也。为一切等，依灭立誓，以一切智，及五分等佛果法，故众生性下依道立誓，以顺法性，教化众生，知道法故，皆云发心，知是立誓。「又檀」下，依誓立行，万行皆为檀等摄也。称波罗蜜行到果也。若愿若行，皆无作故，方得无尽。「凡八」下，结上愿行皆即法界，是故皆含一切佛法。○二「又净」下，净名就二谛明假。﹝智者疏﹞又净名云：「何谓为尽？谓不尽有为。何谓无尽？不住无为。」﹝知礼记﹞有为是俗可尽之法，无为是真不可尽法。小乘智浅，尽于有为，住于无为，故归灰断。圆人观俗，即是妙有，故行万行，观真能达不空之真，是故不住三无为坑。是故二谛皆是常住不思议假，故名无尽。○三华严约十藏明假。﹝智者疏﹞华严有十无尽法门。﹝知礼记﹞新经二十，十无尽藏品云：菩萨有十种藏，三世诸佛皆说，所谓信藏、戒藏、惭藏、愧藏、闻藏、施藏、慧藏、念藏、持藏、辩藏，乃至云此十种无尽藏。有十种无尽，令诸菩萨究竟菩提。何等为十？饶益一切众生故，以本愿善回向故，一切劫无断绝故，尽虚空界悉开悟心无限故，回向有为而不著故，一念境界一切法无尽故，大愿心无变异故，善摄取诸陀罗尼故，一切诸佛所护念故，了一切法皆如幻故，是为十种无尽法，能令一切世间所作，皆得究竟无尽大藏。○二「如此」下，结经明假。﹝智者疏﹞如此等经，皆就假名分别一切诸法因缘果报，以明无尽意。○三「又如」下，圆中无尽二，初引经示相四，初胜鬘约佛法明中。﹝智者疏﹞又如胜鬘经云：「如来色无尽，智慧亦复然，一切法常住。」﹝知礼记﹞以一切法皆佛法故，法无不中，中故常住，常住故无尽。○二大品约法界明中。﹝智者疏﹞又大品经云：一切法趣意是趣不过，意为法界意则非尽非无尽，如是无尽。例如非常非无常，是乃为常。﹝知礼记﹞法界体是大总相，故诸法皆趣，如提纲领，毛目悉归。造境皆中，何法非总。今特言意，盖为释经意为法界，理必双非，名无尽者，名偏意圆，故例真常。实无边倒，今释无尽，上下皆然。○三净名示即边是中。﹝智者疏﹞又净名云：法若尽若不尽，皆是无尽相。无尽相即是空，空则无有尽与不尽，故知非尽非无尽，是真无尽义。﹝知礼记﹞空有当体皆是圆中，中性不改，岂可有尽？此之无尽荡二边情，是故能空尽与不尽。「故知」下结成圆中，是真无尽。○四大品明诸法皆中。﹝智者疏﹞又大品经云：痴如虚空不可尽，乃至老死如虚空不可尽，色不可尽，乃至识不可尽。﹝知礼记﹞修恶全体是性恶，故十二因缘及以五阴，一一如空，常住周遍，非当宗义，此文莫销。○二「如此」下，结经明中。﹝智者疏﹞如此等经皆约中道之理，以名无尽。○三「通达」下，从德立名二，初正立名。﹝智者疏﹞通达空假中三谛之法不可尽，故名无尽意菩萨。﹝知礼记﹞能达之意从所达法，得无尽名，学者须了，意即三谛，无别所达，能达亦无，若其不然，非无尽意。○二「亦名」下，例诸法。﹝智者疏﹞亦名无尽心智，识、色、受、想、行等义不可说。不可说，不能具载。﹝知礼记﹞心智五阴及一切法，既即三谛，故皆得立无尽之名。○二「菩萨」下，释通名三，初对梵翻名。﹝智者疏﹞菩萨者，外国云摩诃菩提质多萨埵，此云大道心众生。○二约华释义二，初释众生二，初通明因果。﹝智者疏﹞始心行者，为烦恼所生，二乘为五分法身所生，六度菩萨为福德所生，别圆为中道所生。故大品云：如来身者，不从一因一缘生如来身。﹝知礼记﹞能生实法，所生假人，始自凡人讫尊极人，莫不从于众法而生。○二别明菩萨。﹝智者疏﹞菩萨为众行生，故言众生。﹝知礼记﹞从于无尽众行而生，故曰众生。○二「发心」下，释余字。﹝智者疏﹞发心求佛，故言为大道，利益一切，以法道成他，或言成众生。﹝知礼记﹞又约上求下化，而释前以众行，生已假人，今以道法，成他众生。○三广释如别。﹝智者疏﹞广释菩萨，义如别记。○三敬仪二，初分经。﹝智者疏﹞三敬仪者为三：一起，二袒，三合掌。【即从座起，偏袒右肩，合掌向佛，而作是言：】○二「起者」下，随释三，初释起二，初事释。﹝智者疏﹞起者，礼云请益起，请业起。菩萨于佛备其二仪，故言起也。﹝知礼记﹞礼即曲礼，彼云：「请业则起，请益则起。」郑氏注云：「尊师重道也。」起若今抠衣前请也。业谓篇卷也。益谓受说不了，欲师更明说之。今无尽意欲请观音利他之业，欲益己心菩萨之行，故从座而起。○二观释三，初约空论起。﹝智者疏﹞观释者，菩萨常修远离行，故言起。亦是契诸法空，空即是座于此空无所染著，故言起也。﹝知礼记﹞文有二意：初明空观不著诸法，次明空观自不著空，故名为起。○二「又菩」下，约假论起。﹝智者疏﹞又菩萨安住空理，理本无起，愍众生故，乘机利益，故言起。﹝知礼记﹞即不起灭定，现诸威仪也。○三「又中」下，约中论起。﹝智者疏﹞又中道之寂非起非不起，而能起能不起，无起之起，起即实相，亦起众生实相，故言起也。﹝知礼记﹞中道遮照皆绝待对，故起不起无非中实，即遮之照名不起之起。此起自能起发中实，亦能令他起发中实。○二「偏袒」下，释袒二，初事释二，初约西土。﹝智者疏﹞偏袒右肩者，外国以袒为敬，露右者，示执奉为便，表弟子事师充役之仪，是故以袒为恭也。○二「此方」下，约此方。﹝智者疏﹞此方以袒为慢，然古有须贾，肉袒谢于张仪，露两髀也，此方亦不一向是慢也。﹝知礼记﹞言须贾谢张仪者，合云张禄，字之误也。元是茫睢魏人也，初仕魏，与中大夫须贾使于齐，齐以睢为贤，私赏金璧及牛酒。须贾嫉而怒之，使还谗睢于魏相魏齐，云茫雎以魏密事告齐，魏齐大怒，拉胁折齿，遭箦卷弃之厕中。睢不死求守圊者出之，睢既得免，易姓名曰张禄。随秦使王稽入秦见昭王，昭王悦之，拜为客卿，稍迁左丞相。后须贾为秦使，睢乃微服而出，杖于路。贾见而大惊，问雎曰：「复说于秦乎？」睢曰：「逃亡之人，免死而已，何敢说秦乎！」又问睢曰：「秦相张君，子知之乎？」睢曰：「主人公亦得接近。」贾曰：「今欲因子请谒张君。」于是同诣。下车，守门者惊起正色，贾疑之，睢入而不出，贾问门人，知是秦相。失色战惧，脱冠肉袒，请入谢罪。睢乃数而怒之。及贾使还，睢曰：「为我报魏君，令斩魏齐，不然我将图魏矣。」魏齐后乃自缢，魏王斩首送秦。○二观解。﹝智者疏﹞观解者，覆露表空假二谛，又表权实。实不可说，如覆左表有冥益；权于化便如露，右表有显益也。﹝知礼记﹞以事表理，既成法门，可以修观，故名观解。○三释合掌二，初释合掌二，初事释。﹝智者疏﹞合掌者，此方以拱手为恭，外国合掌为敬。手本二边，今合为一，表不敢散诞，专至一心，一心相当，故以此表敬也。○二观解二，初表权实。﹝智者疏﹞观解者，昔权实不合，而今得合。﹝知礼记﹞昔分今合，顺部表观百界一念，权实昭然。○二「又五」下，表事理。﹝智者疏﹞又五指表阴。仁王经云：法性色受想行识，此即实智真身，亦有五阴也。应化因缘，亦有五阴也。众生性德之理，亦有五阴也。众生生死果报，亦有五阴也。圣人为化众生，示有应身五阴，是则权实阴殊。若众生法性理显，圣人亦息化归真，权实不二。合掌表于返本还源，入非权非实，事理契合，故合掌也。﹝知礼记﹞迷殊悟合，法性五阴，凡圣岂殊？但圣出缠，众生在染。染中性阴起生死阴，以为能感，故使圣人出缠。实阴起于权阴，而为能应，感若复性，应则归真。故以两掌表今方合，欲令行人即观事阴，合于性阴。○二释向佛。﹝智者疏﹞向佛者，表万善之因，向万德之果也。亦是行人分证权实，合向于究竟权实，合故言向佛也。﹝知礼记﹞文唯观解，而有二意：初直明向佛，次兼合掌明向义。○四正发问二，初分文立意三，初带总分节。﹝智者疏﹞四发问者，此下有两番问答：初番问观世音，后番问普门。前问为三：一称叹，二标所问人，三正问。【「世尊！观世音菩萨以何因缘名观世音？」】○二「大经」下，问答功德。﹝智者疏﹞大经云：汝具二庄严，能问是义；我具二庄严，能答是义。今无尽意具二庄严，欲显观音二种庄严，咨发如来；如来究竟具二庄严，当答此义。○三「释论」下，简示今问。﹝智者疏﹞释论云：问有多种，不解问、试问、赴机问，今无尽意即是赴机问也。○二「世尊」下，依文释义三，初释称叹。﹝智者疏﹞世尊者，即是称叹尊号。十号具出释论，用彼释此。○二「观世音」下，释所问。﹝智者疏﹞观世音菩萨即是标所问之人也。具如前释。○三「何因」下，释正问二，初问能成因缘二，初别取境智。﹝智者疏﹞以何因缘者，因缘甚多，略言境智因缘。﹝知礼记﹞境是机感，智即圣应，感应名局，因缘则通。○二「若就」下，互通凡圣。﹝智者疏﹞若就众生，则以善恶两机为因；圣人灵智，慈悲为缘。若就圣人，观智慈悲为因，众生机感为缘，以是因缘。﹝知礼记﹞因亲缘疏，互论因发，互论缘助。○二「名观」下，问所成名号。﹝智者疏﹞名观世音，如上释也。﹝知礼记﹞因缘是实法，名号是假，人揽实成假也。○二佛答二，初分科。﹝智者疏﹞第二佛答即为三：初总答，二别答，三劝持。就初总答为二：一明机，二明应。就机为四：一标人数，二遭苦，三闻名，四称号。【佛告无尽意菩萨：「善男子！若有无量百千万亿众生，受诸苦恼，闻是观世音菩萨，一心称名。】○二「数者」下，随释三，初总答二，初贴文二，初明机四，初标人数二，初举多数三，初牒经略示。﹝智者疏﹞数者，十法界机，实自无量而言。百千万亿者，此乃通途商略业同者。﹝知礼记﹞经文所举百千万亿，非谓十界共有此数，盖指一业有如许人。○二「如一」下，同受一苦。﹝智者疏﹞如一地狱界，大略是同，其间优降，复有何量？如一狱复有百千万亿品格之殊，一一品格复有百千万亿罪人，是罪业正同，所以同受一品罪苦。﹝知礼记﹞以苦验人，知同一业。若不然者，那得同受一品苦邪？○三「将此」下，以例诸趣。﹝智者疏﹞将此意广历饿鬼、畜生、修罗、人、天皆亦如是，故知此数是标同业之意也。○二「所以」下，明多意。﹝智者疏﹞所以举多数者，明百千万亿种业，遭苦称名，一时有机，一时能应，皆得解脱。何况一人一业一机，独来而不能救。此举境众机多，以显观深应大也。﹝知礼记﹞凡地发心，尚能遍摄，果中济物，岂有所遗？境众等者，机新若多，应火必盛。○二遭苦二，初成上义显无量二，初以别业该同受。﹝智者疏﹞二明遭苦者，即是受诸苦恼也。此语成上义，上百千是业同，此言诸苦恼，一苦恼是一业者，凡有百千万亿，故知有诸百千万亿。上明数同，下明业别。﹝知礼记﹞上言百千是同业者，共受一苦。今言诸苦，即是有诸百千万亿。○二「用此」下，以此意历十界。﹝智者疏﹞用此意历十法界，万机之徒不可说，不可说也。﹝知礼记﹞界界有诸百千万亿，华严明数极至不可说，不可说。○二「今言」下，对别答彰遍该二，初明总答。﹝智者疏﹞今言受苦恼者，正是现遭苦畑也。此苦由于结业果多故，因亦多。此即总答。文略而意广，遍该十界，不止人道而已。﹝知礼记﹞文略意广，上明诸苦，实遍十界。苦由惑业，即显能脱十界三障，广岂过此。○二后别答。﹝智者疏﹞后别答中，文广而意狭，别举人间七难而已，故此处总答也。﹝知礼记﹞文广意狭，别答七难，约观行解，始通三乘，今之总答，文该十界。○三闻名二，初遭苦闻名共作机。﹝智者疏﹞三闻名者，上明遭苦，次明生善，善恶合为机，此即明文。﹝知礼记﹞由过现恶故遭诸苦，复由二世之善而得闻名。妙玄云：从阐提起改悔心，上至等觉，皆有善恶，相带为机。○二「闻有」下，四闻三慧俱能感二，初释相二，初别指四教四闻。﹝智者疏﹞闻有四义，如别记。﹝知礼记﹞三藏能闻、所闻皆是实有，通教即空，别教即假，圆知能、所皆是法界。闻既有四，思、修亦然。故大本疏解「我闻」有：闻闻、闻不闻、不闻闻、不闻不闻。○二「若能」下，正示圆教三慧。﹝智者疏﹞若能如是通达四种闻义，即闻慧。心无所依，无住无著，即是思慧。一心称名，即修慧。﹝知礼记﹞前三闻慧不得圆闻，圆教闻慧四种遍达。达四，皆是不闻。不闻即闻，而思何依何著？二慧导行，一心称名，名圆修慧。○二「此文」下，结示。﹝智者疏﹞此文虽窄，三慧意显。○四称号二，初牒示事理。﹝智者疏﹞四称名者，称名有二：一事，二理。○二「若用」下，各示称念二，初事二，初明一心。﹝智者疏﹞若用心存念，念念相续，余心不间，故名一心。或可如请观音中，系念数息，十息不乱名一念。或可无量息不杂异想，心想虽长，亦名一心。一心归凭，更无二意，故名事一心也。﹝知礼记﹞有相续一心，有数息一心。○二明称名。﹝智者疏﹞称名者，或可略称，如此文。或广称，如下文。南无者，归命之辞，皆是事一心称名也。﹝知礼记﹞今文但称所归之名，未称能归之辞，故是略非广。○二理二，初明一心。﹝智者疏﹞理一心者，达此心，自他共无，因不可得，无心无念，空慧相应，此乃无一亦无心。﹝知礼记﹞心有生灭，不名为一。今达心性，非四句生，既本不生，亦复无灭，乃名一心。然立一心，对他成二，若无一无心，则无诸无法，毕竟叵得名理一心。言达此心者，即是体达事中一心。○二「知声」下，明称名。﹝智者疏﹞知声相空，呼响不实，能称、所称，皆不可得，是名无称，是为理一心称名也。﹝知礼记﹞既达心空，从心所生，一切皆空，故令声响。能称、所称，皆非生灭，故曰理称。事未必理，理必具事，以此为因，安不感圣。○二明应二，初分科。﹝智者疏﹞二应者，先明应，次明解脱。【「观世音菩萨即时观其音声，皆得解脱。】○二「应有」下，随释二，初明应相二，初判偏圆益相。﹝智者疏﹞应有多种，三教之应，应不一时，圆教观音，一时圆应。﹝知礼记﹞三教作意，应不一时，圆任运应，一时普遍。○二「众机」下，明机应速相。﹝智者疏﹞众机畑急，应速一时，闻即称是机速，称即应是应速。﹝知礼记﹞观音应赴，心内众生；众生机感，心内观音。若不然者，不遍不速。○二「皆得」下，明解脱二，初约多机显圆应。﹝智者疏﹞皆得解脱者，即是蒙应利益也。皆者，非但显于多机众益，亦是显于圆遍之应也。﹝知礼记﹞故前释人数云此举境众机多，以显观深应大。○二「或时」下，约三速再贴文。﹝智者疏﹞或时为机速、应速、平等利益速，贴文。﹝知礼记﹞经云观世音菩萨即时观其音声皆得解脱。如何观之，能令众苦，普皆解脱？说听之者，宜善思之。○二「问十」下，料简二，初明十界机应俱时遍二，初以多机差别难。﹝智者疏﹞问：「十法界众生无量机，既无量，云何一时令得解脱？」○二「答譬」下，以四事圆普答五，初以四喻示。﹝智者疏﹞答：「譬如父母，念子心重，多智多财，具大势力，众子在难，即能俱拔之。○二「菩萨」下，约四法合。﹝智者疏﹞「菩萨亦如是，无缘慈悲重，权实二智深，圣财无量，神通力大，十界虽多，应有余裕。○三「安乐」下，引此经证。﹝智者疏﹞「安乐行云：『忍辱大力，智慧宝藏，以大慈悲，如法化世。』即此意也。﹝知礼记﹞智慧宝藏，证财智二。○四「又如」下，又三喻显。﹝智者疏﹞「又如毒龙罪报，尚能以一眼遍视一切，视之皆死，何况菩萨种智圆明耶？又如磁石，亦类明镜。○五「又如」下，示三昧力。﹝智者疏﹞「又如入王三昧力，一时十番利益，一切此义，具在大本玄义。」﹝知礼记﹞中道为王，统摄二谛，一心圆入，十益普沾，观音入此三昧，即是遍入一切众生心性。常以三昧之力，与其十番之益，但由机感亲疏，致使利益浅深。「王三昧」在妙玄第四，「十益」在第六。○二「问一」下，明一心事理立能感二，初久称无效问。﹝智者疏﹞问：「一心称名，皆得解脱，今见称唱，累年不蒙寸效，何也？」○二散心乖法答。﹝智者疏﹞答：「经云一心称名，有事一理一，二途无取，何能感圣？譬如临镜背视，对谷闭口，何能致影响耶？」﹝知礼记﹞若能一心称于事理，其犹形对影生，声腾响答。○第二别答二，初分科叙意二，初分科。﹝智者疏﹞第二别答为三：一口机感应，二意机感应，三身机感应。就口机为二：初明七难，次结口机。○一叙意二，初叙他师意三，初立三机三，初「有人」下，定三业前后。﹝智者疏﹞有人云：次第三机者，口显居前，音成由意，意识成身也。○二「通论」下，论三机与拔。﹝智者疏﹞通论口机，亦脱三种苦，但先除果苦，次除苦因，次满愿与乐。﹝知礼记﹞免难是除果，离毒是除因，得子是与乐。○三叙二番料简三，初问。﹝智者疏﹞问：「此中明拔苦，那忽与乐？」答：「少分与乐，欲引接之也。」﹝知礼记﹞那忽与乐者，古以得子为乐故也。答云少分与乐，不碍悲门。○二问。﹝智者疏﹞问：「何意不与其乐因？」答：「因非引接故不与，又其文在后，为说法，是与乐因。」﹝知礼记﹞「礼拜乞子，示求乐果，何不令求戒善等业，为乐因耶？」答：「乐果称意，可引入求；修因勤苦，非引接法。其文在后者，十九说法广示修因也。」○三问并答可见。﹝智者疏﹞问：「悲门既少分与乐，慈门应少分拔苦？」答：「前悲全拔苦已竟，后但与乐，无苦可拔，何论少分？」○二「有人」下，立七难二，初明双只。﹝智者疏﹞有人解七难为两双一只：火水无识为一双，鬼非类为一只，王贼是类为一双。鬼闻去来，王论轻重，故成七难也。﹝知礼记﹞鬼开去来者，去谓飘堕其国，来谓到此恼人。王论轻重者，被害则重，捡系则轻，体则是五，开则成七。○二明次第。﹝智者疏﹞次第者，火水无识为难则重。鬼虽有识，非类为次；王贼有识，是类故轻。然鬼王相间，初以鬼比王，王轻则鬼重；又以王比鬼，王重鬼轻。此二相似，故间出。﹝知礼记﹞鬼王相间者，三鬼国难，四临害难，五来恼难，六枷锁难。三四相比，鬼难在海国则重，王难在城邑似轻。四五相比，王难或死故重，鬼恼或不死故轻。各论轻重，故云相似，乃相间也。○三「有师」下，立八难二，初一师立。﹝智者疏﹞有师以风，足为八难。○二一师破。﹝智者疏﹞有人弹之，文云：「称名皆得解脱，罗刹之难，不道风为难。」○二「今明」下，明今师意二，初明三机二，初斥他非二，初斥情卜圣应。﹝智者疏﹞今明圣人赴机，何必如此情卜？次第何必不次第？○二「今不」下，斥悲门与乐。﹝智者疏﹞今不同前者，此本明赴机拔苦，那得更以与乐间之？○二「今言」下，明今意二，初随世立次。﹝智者疏﹞今言次第者，先入国随俗，赴口机为初，意冥身显以为次也。﹝知礼记﹞此娑婆国，声为佛事，口机为初，意根冥密，起必先身，身业粗显，后心而动。三业之次，岂不然乎？○二「若寻」下，圣应无谋。﹝智者疏﹞若寻经意，一时观其音声，皆得解脱。经不云次第观机，那可作次第释耶？﹝知礼记﹞且随世俗，立次如前。据圣无谋，即扣即应。○二「他既」下，明七难二，初明次第二，初且一往立次。﹝智者疏﹞他既作七难次第，今还复作对之耳。入火，即有燋身绝命之忧，最为卒重，故居初。水漂沉浮，小缓于火。罗刹虽暴，如经云：「有五百罗刹女，妻五百飘人，生子受乐，时节犹长，然后顿食。」此复缓于水。王难非即得即戮，研罪虚实，实则刑，虚赦，不同于鬼，一概并食，故复次罗刹也。鬼来取者，无的所取，衰乃逢害，逃脱可免，不同王法，定判死生，故复次王难也。枷锁节身，不虑失命，但有禁固之苦，小缓于鬼。怨贼觅宝，输宝即毕若，能卑辞善巧方便，贼可免脱。此一往次第尔。﹝知礼记﹞从重至轻，一往次第。○二「至如」下，诫不可定执。﹝智者疏﹞至如凶贼忽发，与火烧何异？○二「问诸」下，明所表二，初以虽多唯七责。﹝智者疏﹞问：「诸难众多，何意取七耶？」○二「答此」下，以七难表六答二，初正示表意二，初通明七六。﹝智者疏﹞答：「此有所表，人以六种成身，还以六种自害，如人共七难同住，复以七为难。今通用七难等来表六种也。火水风即表身内三种也；刀杖枷锁表地种也；鬼贼王等表识种也；三千大千世界表空种也。」﹝知礼记﹞经明七难不止在事，故约观释，通互三乘。若无所表，不能该深，故约七难，以表六种。外水火风表内三种，刀锁坚碍表内地种，王等有情可表识种，三千世界虽非正难，是难所依，可表内空。○二「云何」下，别示空识二，初明表相。﹝智者疏﹞云何空得为难？如人身有内空，四大围之，识于中住；何异大千界围地水火风，王鬼贼等，于中住耶？○二「空为」下，明为难二，初空。﹝智者疏﹞空为难者，空是来难之由。如身体坚实，外病不侵，身若虚疏，众疾逼恼。又如人家宅，无垣墙，盗贼则进，能来难故，空亦成难。﹝知礼记﹞虽非正难，而是难由。若论观行，亦为所观。○二识。﹝智者疏﹞识种是难者心识邪计，横起爱见，毁灭法身慧命；如王鬼贼劫夺财宝，断伤寿命，故识种是难。﹝知礼记﹞识起爱见，必该通、别二种爱见。○二「所以」下，结示唯七意。﹝智者疏﹞所以不多取者，正应表此假，令多举诸难，亦是表此。○二「一火」下，依义释文三，初口机二，初明七难七，初火难二，初科意三，初节经文。﹝智者疏﹞一火难为四：一持名即是善为机，二遭苦即是恶为机，三应，四结。【「若有持是观世音菩萨名者，设入大火，火不能烧，由是菩萨威神力故。】○二「上总」下，叙经意。﹝智者疏﹞上总云受诸苦恼，未判其相，今别答故，举水火等也。○三「释诸」下，列义门。﹝智者疏﹞释诸难，例为三意：一贴文，二举事证，三观行解释。○二「贴文」下，随释三，初贴文四，初持名二，初释文义二，初释持名。﹝智者疏﹞贴文者，持者口为诵持，心为秉持。秉持为理不失，虽非口持，觉观亦得是口行，故通属口业机摄。﹝知礼记﹞秉持属口者，大论云：「出入息是身行，觉观是口行，受为心行。」秉持之心，既是觉观，故属口业。○二释若有。﹝智者疏﹞若有、设有、复有，皆是不定挑脱之辞也。﹝知礼记﹞挑字去声，不定貌也。○二「余皆」下，明前后二，初叙古。﹝智者疏﹞余皆难起方称名，此中前持名而遭难，此或是前后互出尔。﹝知礼记﹞谓是互出，其义不然。○二今释三，初约义释。﹝智者疏﹞今为火难卒暴，须预忆持，忆持必无此难。设脱有者，皆是放舍所持。背善从恶，称之为设。○二「如慈」下，引事劝二，初引事证。﹝智者疏﹞如慈童女因缘，若能至意修孝，不遭火轮，违母绝发受地狱苦。此是秉孝不纯，广出因缘云云。﹝知礼记﹞此是男子名慈童女，鬻薪养母，督于孝诚。后欲涉海，母抱其足，不欲儿去，违母掣身绝母一发。海上失伴，入诸宝城，多岁受乐，行孝报也。后入铁城，火轮著顶，绝发之报。若专行孝，不遭火轮。○二「行人」下，劝忆持。﹝智者疏﹞行人持名，本不应遭难。缘差忽忘，设入大火，若能忆先所持，即得免难。○三「火难」下，约重结二遭苦三应。﹝智者疏﹞火难既重，机亦须深，故先持后脱，其义可见。○四「威神」下，结。﹝智者疏﹞威神力是结火难也。○二「次约」下，举事二，初示二人著传。﹝智者疏﹞次约证者，晋世谢敷作观世音应验传，齐陆果又续之。○二「其传」下，举四人免难。﹝智者疏﹞其传云：竺长舒，晋元康年中于洛阳，为延火所及，草屋下风，岂有免理？一心称名，风回火转，邻舍而灭。乡里浅见，谓为自尔。因风燥日，掷火烧之，三掷三灭，即叩头忏谢。法力于鲁郡，起精舍于上谷，乞得一车麻，于空野遇火，法力疲极小卧，比觉火势已及，因举声称观，未得称世音，应声火灭。又法智遇野火，头面作礼，至心称名，余处皆烧，智容身所无损。又吴兴郡吏，此皆记传所明，非为虚说信矣。○三「就观」下，观释三，初通标列。﹝智者疏﹞三就观行释者，火有多种，有果报火、业火、烦恼火。﹝知礼记﹞报是事火，眼见身觉，业与烦恼，但有烧义。令世善业，及三观坏，故名为火，是以称为「就观行释」。问：「三观所对，唯在烦恼，纵兼远障，只至于业，事相火等，全不妨观，何得果报，预观释邪？」答：「经列七难，止在人中，智者深穷救难之功，在王三昧。即二十五有真常我性，观音证已，乃能遍拔众生之苦。于一一有，十番破障，令与我性，究竟冥一，方尽大士拔苦之用。然十番破，不出三障，若尽理说，于一一番皆破三障。今欲易解，从增胜说。报且在事，业属有漏，唯惑至极。观音修习王三昧时，具有弘誓，拔于法界三障之苦，故今众生三障苦逼，一心称名，皆得解脱。其义若此，岂得不论果报火等。应知吾祖说观世音圆修三昧，圆发僧那，圆入法门，圆救诸难，意令行人仿之，修入所列三障。岂独即今修观之境，亦是将来所拔之苦，故知具示七难浅深，正论观行始末之相也。」○二「果报」下，示分剂。﹝智者疏﹞果报火至初禅，业火通三界，烦恼火通三乘人。﹝知礼记﹞报业烦恼，始自博地，终至等觉，皆具此三。故辅行明分段土至实报土，各有三道。分段三道：谓见思惑为烦恼道，烦恼润业名为业道，感界内生名为苦道。方便三道：谓尘沙惑为烦恼道，以无漏业名为业道，变易生死名为苦道。实报三道：谓无明惑为烦恼道，非漏非无漏业为业道，彼土变易名为苦道。今从增胜而说，故约事火，而为果报，只至初禅。轮回之因，以为业火，故至有顶。三观所破，方名烦恼，故通三乘。下去诸难，其意准此。○三「果报火难」下，随次释三，初果报火二，初遭难三，初通明处。﹝智者疏﹞果报火难者，从地狱有，上至初禅，皆有火难。○二「如阿」下，别示相。﹝智者疏﹞如阿鼻鬲子，八万四千，内外洞彻，上下交炎，饿鬼支节，烟起举体燋然，畜生燠煮汤炭。修罗亦有火难，人中焚烧现见，故若至劫尽，须弥洞然，诸天宫殿，悉皆都尽。初禅已下，无免火灾。○三「凡一」下，总结数。﹝智者疏﹞凡一十五，有众生百千万亿诸业苦恼。﹝知礼记﹞四趣、四洲、六天、初禅，若加梵王，合云十六。同在初禅，且云十五。○二「持是」下，感应二，初机成获脱。﹝智者疏﹞持是观世音名，火不能烧，何但止就阎浮提人作解耶？○二「直就」下，指数斥局。﹝智者疏﹞直就一十五有果报，望旧解火，诚可笑哉？余九番，非彼所知。﹝知礼记﹞直就果报，地上清凉，验于旧解，所失者众。因华已去，九番破有，他不闻名。○二「次明」下，恶业火二，初遭难二，初明修因。﹝智者疏﹞次明修因。恶业火者，随有改恶修善之处，若五戒十善。﹝知礼记﹞上之所明，于现报上，求免苦畑，安其果身。今所论者，修行戒善，及八地定，求于未来人天乐果。○二「多为」下，明遭火三，初释相。﹝智者疏﹞多为恶业所难，故经云烧诸善根，无过嗔恚，虽生有顶，头上火然。﹝知礼记﹞宿习、破戒、十恶业等，于修持时，起作障难，使戒定等善业不成，名为被烧。有顶等者，然有漏善极非想定，非恶业火，无所有下，即为所业，且欲示于恶通三界，故引之耳。○二「术婆」下，引证二，初引事。﹝智者疏﹞术婆伽欲火所烧。﹝知礼记﹞术婆伽淫欲炽盛，火起烧身，此即业火，能生事火。验三种火，其性不别。○二「金光」下，引经。﹝智者疏﹞金光明云：「忧愁盛火，今来烧我。」○三「能破」下，被烧。﹝智者疏﹞能破善业，退上堕下，皆名为火。﹝知礼记﹞上升之善，既为所焚，乃随恶业，牵堕于下。○二「若能」下，感应三，初成机得脱。﹝智者疏﹞若能称名，得离恶业。○二「故请」下，引消伏证。﹝智者疏﹞故请观音云：「破梵行人，作十恶业，荡除粪秽，令得清净。」﹝知礼记﹞梵行者，净行也。谓大小诸戒，是三乘之人清净之行，十恶是能破，梵行是所破。○三「由斯」下，用此文结。﹝智者疏﹞由斯菩萨威神之力也。○三烦恼火二，初就机应解释二，初明偏圆机感二，初别释二，初就声闻广示。﹝智者疏﹞次明烦恼火。若声闻人，厌恶生死，见三界因果，犹如火宅。四倒结业，烟炎俱起，轮转堕落，为火所烧。生死蔓延，昼夜不息，勤求方便，竞共推排，争出火宅。称观世音，机成感应，乘于羊车，速出火宅。入有余、无余涅槃，即得解脱也。﹝知礼记﹞见思之因，分段之果，四心流动，三相迁移，名为火宅。竞共推排，争出此宅，若非一心称观世音，或当堕落为火所烧。此教观音身在此岸，度人彼岸，故令声闻得二涅槃。○二「次明」下，例余位俱机。﹝智者疏﹞次明支佛，次明六度行，次明通教，次明别教，次明圆教，次明变易土钝根人，次明变易土利根人。﹝知礼记﹞剂于通教，见思为火，别教正以尘沙为火，圆教初后无明为火。上之二土，通名变易，未能伏断。无明惑者名钝根人，若能伏断称利根人。伏在方便，断穷实报。○二「凡有」下，总示二，初修观被烧。﹝智者疏﹞凡有九番行人，修道之时，[立+立]为五住烦恼惑火之所烧害，各修方便，方便未成，火难恒逼。﹝知礼记﹞唯除求离果报火者，戒善已上，皆名修道，故云九番。[立+立]为五住惑火烧者，修因禅定，亦被爱、惑二住所烧，况三毒业，见、思通摄。○二「称观」下，称名得脱。﹝智者疏﹞称观世音，方便即成，便得解脱。一一当其法门细作机感之义。﹝知礼记﹞各依本法而修一心，及以称号。若成机者，无不得脱。○二「问菩」下，明渐顿慈悲二，初问起。﹝智者疏﹞问：「菩萨住何法门，而能如是耶？」﹝知礼记﹞如上所明，二十五有，三障苦难，十番令脱，未知大士，修何方便，证何法门，得如是力？○二「答菩」下，释出二，初略示。﹝智者疏﹞答：「菩萨法门，无量不出，别圆两观，本起慈悲，故能十番垂应。」○二「所以」下，广释二，初明渐次二，初修观本誓三，初果报慈悲。﹝智者疏﹞所以者何？菩萨元初发菩提心，见果报火烧诸众生，即起慈悲，誓当度脱。﹝知礼记﹞既于元始发菩提心，凡曰见闻，终期济拔。○二「受持」下，修因慈悲。﹝智者疏﹞受持禁戒，亦起慈悲，救诸业火。﹝知礼记﹞略云禁戒，须兼根本十二门禅，以其业火，皆能坏故。○三「修无」下，无漏慈悲二，初事定。﹝智者疏﹞修无漏观，白骨流光，发火光三昧，八胜处中有火胜处，十一切处中有火一切处，皆起慈悲，当为众生灭烦恼火。﹝知礼记﹞若据根本味禅之外，有根本净禅，谓六妙门、十六特胜通明禅，此等亦带无漏，能灭烦恼。今但从观骨光等为无漏者，盖取出世。事禅有火名者，辨其观相，此乃以事禅之火，灭见思之火。然事禅有四：即观、练、熏、修。观谓九想、八背舍、八胜处、十一切处；练谓九次第定；熏谓师子奋迅三昧；修谓超越三昧。今于四中，但举观禅中三，不引八背者，以八背中无火名故，盖随便也。初云白骨流光者，即九想中于第八白骨修。八色流光，言八色者，见地色如黄白净洁之地，见水色如深渊清澄之水，见火色如无烟清净之火，见风色如无尘迥净之风，见青色如金精山，见青色如薝卜华，见赤色如春朝霞，见白色如珂贝雪。见色分明，而无质碍。八胜者：一内有色相外观色少，二内有色相外观色多，三内无色相外观色少，四内无色相外观色多。此四句末，皆云若好若丑，是名胜知胜见。五地胜处，六水胜处，七火胜处，八风胜处。此于缘中，转变自在，观心淳熟，胜前八色故也。十一切处者：一青一切处，二黄一切处，三赤一切处，四白一切处，五地一切处，六水一切处，七火一切处，八风一切处，九空一切处，十识一切处。此于所观普遍，即观禅成就也。○二「又观」下，三观。﹝智者疏﹞又观诸火，悉是因缘所生法，体之即空。又从火空而观火假，分别因缘。又观火中见火实相。如是次第，节节皆有慈悲，誓当利物。﹝知礼记﹞诸火者，报业烦恼，及事定中火，皆是三观所观境也。此境缘生，故先即空，次假，后中，故成别观，节节慈悲，誓拔报业及三惑火。○二「今住」下，熏心起应二，初乘誓赴难三，初真悲妙力。﹝智者疏﹞今住补处，力用无尽，以本誓力，熏诸众生，未曾舍离，随有机感，即能垂应。﹝知礼记﹞即是邻极，同体慈悲，冥熏众生，令成机感，垂应拔苦。○二「若事」下，众机关誓。﹝智者疏﹞若事火起，称名求救，即对本时果上慈悲，拔苦与乐。恶业火起，即用持戒修定中慈悲。烦恼火起，即用无漏入空、入假、入中等慈悲，节节相关。﹝知礼记﹞众生若起三种火时，与本菩萨所起无殊，故关分果之悲，以答因中之誓。肇师云：「发僧那于始心，终大悲以趣难。」○三「若众」下，一时普救。﹝智者疏﹞若众机竞起，一时牵感，慈悲遍应，皆得解脱。﹝知礼记﹞别教虽则修有次第，证必圆融，故十种机能一时应。○二「如华」下，引经证成二，初引经。﹝智者疏﹞如华严第四十云：「善财诣进求国，见方便命婆罗门修苦行求一切智，有大刀山，四面火聚，从刀山上自投于火。语善财云：『能入此者，是菩萨行。』善财生疑，言是邪法。梵语善财：『莫作此念，此是金刚大智人，欲竭爱海。』自在天云：『此菩萨五热炙身，令我灭邪见，离我心诸魔。』又云：『菩萨炙身时，我等宫殿犹如聚墨，我即发菩提心。乃至他化自在天，于烦恼中得自在法门。乃至龙鬼阿鼻，皆发菩提心，舍本恶念。』善财闻空中语已，即时悔过，登刀山，入大火聚，未至得菩萨安住三昧，入火得菩萨寂静安乐照明三昧。此火山者，名为无尽法门，若入此门，能知诸法故。」﹝知礼记﹞问：「今家判华严，善财未见弥勒文殊已前，皆是别教历别法门。今文既云此火山者，名为无尽法门，若入此门能知诸法，此门岂非圆融义耶？」答：「此唯于火法门中，能知诸法，不能于余法门知诸法故。以彼经云：我唯知此一法门，故知仍是教道之说。」「若尔，此之三昧，住何谛理？破何等惑？」答：「既云无尽法门，又云能知诸法，即是中道三昧，破无明惑。」故释签明，善财若于知识得实相三昧，则破障中微细无明，多分并约教道不融破无明惑（上皆释签）。○二「举彼」下，结示。﹝智者疏﹞举彼经火法门如此，证成观音火法门慈悲救苦十番利益也。﹝知礼记﹞观音若是别教，救于烦恼火者，即如方便命婆罗门所修之相也。十番利益者，乃是通结前来三番慈悲。○二「次明」下，明圆顿二，初明本修圆观慈悲。﹝智者疏﹞次明菩萨。本修圆观所起慈悲者，但观一火具十法界，一切诸法入火字门。于一火门虽无分别，明识一切果报火、业火、烦恼火等，明了通达无缘慈悲，遍覆一切，是为火门入王三昧。﹝知礼记﹞初心观火不思议境，即一火门具三千法。虽皆互遍，相相分明，即于此境发菩提心，誓拔众生三障火难，誓与众生三种火乐。○二「若法」下，明入位法界机应二，初释三，初无谋而应。﹝智者疏﹞若法界火起，菩萨以本地誓愿，普应众生，如磁石吸铁。﹝知礼记﹞圆修圆证，以圆誓愿熏圆力用，不动一心救十火难。○二「虽无」下，不分而分。﹝智者疏﹞虽无分别，而分别说者，以十五三昧救果报火；用二十四三昧救修因火；二十五三昧通救二乘、通教、六度、别、圆等入空烦恼火；还用二十五三昧救别教出假火；还用二十五三昧圆救圆教人入中烦恼火。﹝知礼记﹞圆普之悲，彻底而拔，实非前后浅深，应之但就机感。三障分齐，对二十五王三昧力，自成多少，免果报火。当于十五王三昧力，修有漏善，免恶业火。当二十四王三昧力，阙何一耶？若除恶业，不用非想，若成善因，不用地狱，以地狱因无成就故。非想之因，无破除故。故修因恶业，极上极下，互论不用一三昧也。二乘已去至圆入中，节节皆用二十五有王三昧力。○三「虽应」下，入而不入。﹝智者疏﹞虽应入诸火，不为诸火所烧，大集经云：「譬如虚空火灾起时，所不能烧。」﹝知礼记﹞虽入诸有三障之火，以其体了即空假中故，无相可得，何有能烧及所烧邪？○二「菩萨」下，结。﹝智者疏﹞菩萨亦如是，以不思议慈悲，普应一切，皆得解脱也。○二「常途」下，示己他得失。﹝智者疏﹞常途释七难，止解得救人中苦，失二十四有及变易中苦，止得如幻三昧少分，全失二十四三昧广大之用也。﹝知礼记﹞如幻三昧破阎浮有，具论十番，他师唯知果报一益，故云少分。○二水难二，初列义门。﹝智者疏﹞第二水难者，亦为三意：一贴文，二引证，三观释。○二「贴文」下，随门释三，初贴文二，初科经。﹝智者疏﹞贴文为三：一遭水是有苦，二称名是善，三得浅处是应也。【「若为大水所漂，称其名号，即得浅处。】○二「问何」下，释义三，初遭水二，初问。﹝智者疏﹞问：「何意言为大水所漂？」○二答二，初就水难答。﹝智者疏﹞答：「小水不成难，或戏故入水亦不成难，欲论其难，故言大水所漂。」○二「火难」下，对火难答。﹝智者疏﹞火难所以言入者，小火亦应断命。若故入，若不故入，入则害命。今举其重难，重难既救，何况其轻？是故言其入火，不言入水。言其大水，亦言大火。○二称名三，「水论」下，蒙应。﹝智者疏﹞水论其浅即成应，火犹少在未成应也。○二引证。﹝智者疏﹞二引证者，应验传云：海盐有溺水，同伴皆沈，此人称观音，遇得一石，困倦如眠，梦见两人乘船唤入。开眼果见有船人，送达岸不复见人船，此人为沙门大精进。又刘澄随费淹为广州牧，行达宫停遭风。澄母及两尼声声不绝唱观世音，忽见两人挟船，遂得安稳。澄妻在别船及他船皆不济。道冏三人乘冰度孟津，垂半，一人前陷，一人次没，冏进退冰上，必死不疑，一心称观世音，脚如蹋板，夜遇赤光，径得至岸。此例甚多，皆蒙圣力也。○三观释二，初列三水。﹝智者疏﹞三约观解者，果报水至二禅，恶业水通三界，烦恼水通大小乘。﹝知礼记﹞从增胜意，同前火难。○二「如地」下，释三水三，初果报二，初遭难。﹝智者疏﹞如地狱，镬汤、沸屎、咸海、灰河、流漂、没溺，饿鬼道中亦有填河塞海，畜生淹没冲波致患，阿修罗亦有水难，人中可知水灾，及二禅泛漾无岸。○二「是时」下，机应。﹝智者疏﹞是时若不称名，尚不致浅处，何况永免耶！○二「次恶」下，恶业二，初遭难。﹝智者疏﹞次恶业水者。诸恶破坏善业者，悉名恶业波浪。爱欲因缘之所毁坏，澍入三恶道中，忘失正念，放舍浮囊，见思罗刹，退善入恶者，即是水漂，何必洪涛巨波耶！﹝知礼记﹞放舍浮囊等者，大经云：如人带持浮囊，欲度大海。有一罗刹，乞此浮囊，初则全乞，其人不与；次乞其半，次乞三分之一，次乞手许，后乞微尘许，其人念言，若与尘许，气当渐出，何由度海，故悉不与。护持禁戒，亦复如是。常有烦恼罗刹，令人破戒，若破根本如全与，破增残如半与，破舍堕如与三分之一，破波夜提如与手许，破突吉罗如与尘许，若不发露，则不能度生死彼岸，菩萨护持重禁及突吉罗，等无差别，今明恶业，故言放舍。○二「若能」下，机应。﹝智者疏﹞若能一心称名，即得浅处也。○三烦恼二，初明机二，初论惑水二，初通明诸有水。﹝智者疏﹞次次明烦恼水者。经云：烦恼大河，能飘香象。缘觉观爱欲之水，增长二十五有稠林，潦水波荡恼乱我心，暴风巨浪有河洄澓没溺众生。无明所盲而不能出，涅槃彼岸何由可登？﹝知礼记﹞菩萨香象，足虽到底，若未达岸，宁免被飘。缘觉观集，而为，初，门故云爱水增长诸有。○二「二乘」下，别示四教机二，初示声闻。﹝智者疏﹞二乘人修三十七品之机，运手动足截有生死险岸，前途遥远，一心称名。若发见谛，三果皆名浅处，无学为彼岸。○二「次支」下，例诸位。﹝智者疏﹞次支佛，侵习为浅处。通教正习尽为彼岸。次别教，断四住为浅处，断无明为彼岸。次明圆教，六根清净为浅处，入铜轮为彼岸，变易中分分是浅处，究竟无明方称彼岸。﹝知礼记﹞支佛修行，不立分果，深观缘起，久种三多，福慧既隆，顶侵二习，虽未发真，四流莫动，名得浅处，顿证极果，名到彼岸。通教菩萨，正尽得浅，习尽到岸。变易二土，同以别惑，而为中流，上品寂光，方为彼岸。○二「复次」下，示四流。﹝智者疏﹞复次，初果免见流，三果免欲流，四果免有流，乃至圆教方免无明流。﹝知礼记﹞常途四流，只是界内之惑，今取别惑，方名无明。故知即与五住无异，但合色爱及无色爱为一有流耳。○二「菩萨」下，明应前之十番，各有修相，皆所被机求脱之事。今说本观二种修相，皆是观音垂应之本二，初通示二观慈悲。﹝智者疏﹞菩萨所以遍应水难者，皆是本修别圆二观慈悲，今日成就王三昧力。﹝知礼记﹞兼别观者，略有二意：一者此教初心立行，虽依渐次，以知中实后，心能证王三昧故。二者欲以历别之相，显于圆融，一念具故。摩诃止观十乘之初，先明次第，显不次故。今释此品，本观皆两有玆二意。○二「所以」下，别明三昧渐顿二，初渐二，初渐修。﹝智者疏﹞所以者何？菩萨修别观时，见众生漂果报水，起誓拯济。菩萨修戒定时，以善治恶，于诸禅定水、光三昧水、胜处水，一切处皆起慈悲。以善攻恶，又从水假入空，发真无漏；从空出假，达水因缘，入水中道，见水实相。节节法门，皆起慈悲，熏诸众生。﹝知礼记﹞元始发心上求下化。水光三昧，即观白骨八色流光中一色也。水胜处等，例如火难中说。○二「今成」下，顿应二，初乘誓赴难。﹝智者疏﹞今成王三昧，寂而常照。众生报水所漂，称名为机。对事慈悲，救果报水；戒定慈悲，救恶业水；三观悲救烦恼水。一切一时皆得解脱。﹝知礼记﹞渐修顿证，常鉴法界，十番机缘，三障水漂，对于因中，节节誓愿，令彼一切，皆得解脱。○二「如华」下，引经证成二，初证。﹝智者疏﹞如华岩三十八明善财至海门国，海云比丘为说普眼经。云十二年来，常观此海，渐渐转深，大身居止珍宝聚集，如是观已，则见海底生大莲华，无量天龙八部庄严华上，有佛相好无边，即申右手摩于我顶，为说普眼经千二百岁，一日所受阿僧祇品，无量无边，若以海水为墨，须弥聚笔，书写此经，不能得尽。﹝知礼记﹞托于事海，观三障海。十二年者，十二缘也。渐渐转深，见海十德，十观成也。生大莲华，显妙境也。天龙庄严者，具妙力用也。有佛相好，常见卢舍那也。申右手者，权智应也。摩我顶者，实智感也。即以感应道交，彰始本分合也。说普眼经者，分得果法也。一日所受至不能得尽者，一念心尘显大千经卷也。○二「当知」下，结。﹝智者疏﹞当知水法门摄一切法，亦如大品阿字门，具足一切义。观音于水法门，久已通达，故能遍应一切水难。﹝知礼记﹞既如阿字具一切义，应知亦是中道法门，但带教道唯知此一耳。○二「复次」下，顿二，初顿修。﹝智者疏﹞复次，本修圆观法门，无缘慈悲，遍应一切者。观水字门，十法界趣水字，是趣不过水尚不可得，云何当有趣不趣？十法界趣水是俗谛，水尚不可得即真谛。云何当有趣不趣？即双非显中道第一义谛。﹝知礼记﹞十界趣水者，水为法界，摄诸法尽，故言趣也。既立能趣及以所趣，故当俗谛。水尚等者，所趣之水，全体是性，无相可得，无所趣故，那有能趣，能所俱空，名为真谛。云何等者，水尚叵得，则无有趣，有趣既绝，不趣自忘，即以双非，显于中道。此之三谛，同一法性，即一而三，即三而一，不思议也。○二「如此」下，顿应二，初明不应而应。﹝智者疏﹞如此观水字十法界三谛之法，即起无缘慈悲，遍熏三谛十法界众生，故能圆应一切。﹝知礼记﹞大经云：慈若有无，非有非无，名如来慈，岂非三谛起慈悲邪！前总难中，十界众生受苦，称名菩萨，即时观其音声，皆得解脱。不观十界即空假中，那得一时离于众苦？良以三谛是生本性，亦圣果源，无有二体。故同体悲方能圆拔。○二明不分而分。﹝智者疏﹞若分别观者，以十六三昧救果报水；以二十四三昧救恶业水；以二十五三昧救二乘通别圆入空有流等水；以二十五三昧救别教出假于有流中，令无染湿；以二十五三昧救圆教入中无明流水；一切一时俱得解脱也。﹝知礼记﹞大意同前火难中说。今以四流对诸位难，四教入空，离于有流，等于见欲二流也。假于有流无染湿者，假虽破空亦不著有，以双流故，应知假显空亦弥著，名平等观。义在于斯，中破无明，如常所说。○三罗刹难二，初列义门。﹝智者疏﹞第三罗刹难者，亦为三：一贴文，二约事，三观释。○二随门释三，初贴文二，初科经。﹝智者疏﹞贴文又为二：一明难，二结名。难中为五：一举数，二明遇难之由，三遭难，四明机，五明应。【「若有百千万亿众生，为求金、银、琉璃、砗磲、码瑙、珊瑚、琥珀、真珠等宝，入于大海。假使黑风吹其船舫，飘堕罗刹鬼国，其中若有乃至一人称观世音菩萨名者，是诸人等皆得解脱罗刹之难，以是因缘名观世音。】○二「人数」下，随释二，初明难五，初举数二，初释人数。﹝智者疏﹞人数者，但举百千总数，不定判多少。明入海求珍，结伴无定，虽无定数，终不可独往，故举百千也。﹝知礼记﹞若百若千，或万或亿，以其泛海，必乘大舶，故云结伴，不可独往。○二「贤愚」下，明入海。﹝智者疏﹞贤愚云：田殖百倍，商估千倍，仕宦万倍，入海吉还，得无量倍。故入海也。○二「次遭」下，难由三，初正释难由二，初证风非正难。﹝智者疏﹞次遭风。是难由约下文证，今若开风为正难，下文云皆得解脱罗刹之难，此岂不独是罗刹难也？﹝知礼记﹞以古师足风为八难，故据结文但成鬼难。○二「难由」下，推风难由。﹝智者疏﹞难由正应无在由者，何但由风？由风堕难，由入海遭风，求宝入海，由贪求珍宝，展转相由，风灾难切，故风是堕难之由也。﹝知礼记﹞若展转推之，皆是难由，于诸由中，风由最切，是故经文特言风耳。○二「七宝」下，追释宝物二，初分真伪。﹝智者疏﹞七宝是正宝，珠是伪宝，又如意珠宝最上。今言等者，等上等下诸宝也。○二示似真。﹝智者疏﹞楼炭云：「巨海有七种似实，一百二十种真珠宝。」○三「黑风」下，更释风相二，初他解三，初旧师立。﹝智者疏﹞黑风者，旧云风无色，吹黑沙故尔。○二「有人」下，他人弹。﹝智者疏﹞有人弹云：「沙中无船，水中无沙，非是吹黑沙，乃是吹黑云尔。」○三「今还」下，今例难。﹝智者疏﹞今还例此难：水中无云，云中无船，何得弹沙而取云？风能吹黑云，何意不能吹黑沙？○二「请观」下，今释二，初经明风色。﹝智者疏﹞请观音云：「黑风洄波。」仁王般若有六色风，黑赤青天地火也。受阴经明五风。阿含亦云黑风。○二「风加」下，风黑怖甚。﹝智者疏﹞风加以黑，怖之甚也。○三「罗刹」下，遭苦。﹝智者疏﹞罗刹是食人鬼，人尸若臭，能咒养之令鲜。复有啖精气鬼，人心中有七渧甜水和养精神，鬼啖一渧令头痛，三渧闷绝，七渧尽即死。﹝知礼记﹞罗刹鬼者，本毗沙门天王所管，有其二部：一曰夜叉，捷疾鬼也。二曰罗刹，食人鬼也。遍在诸处，然其本居海外有国。或人飘往其国，或鬼来此恼人，皆由恶因相关故也。○四「一人」下，明机。﹝智者疏﹞一人称名。○五明应。﹝智者疏﹞余者悉脱者，同忧戚休否是共，虽口不同唱，心助觅福，故俱获济是均。若后值贼则同声者，陆地心多不并，决须称号，令使齐，与水难为异。○二「何意」下，结名。﹝智者疏﹞何意就此结观音之名？此正就一人称名而赖兼群党，明慈力广被，救护平等，显观音之名也。○二约事。﹝智者疏﹞二约事证。应验传云：外国百余人，从师子国，泛海向扶南。忽遇恶风堕鬼国，便欲尽食。一舶众人怖称观音，中有一小乘沙门，不信观音，不肯称名，鬼索此沙门，沙门狼狈学称，亦得免脱。○三观释二，初明风义不局。﹝智者疏﹞次观释者，不但明世界中风，黑业名风。华严云：嫌恨猛风，吹罪心火，常令炽然。吹诸行商人，堕落恶道，失人道善宝，及无漏圣财。﹝知礼记﹞世界中风，果报风也。黑业名风，至失人道善宝，皆恶业风也。失无漏财，烦恼风也。以下第五又明鬼难，具明三障恶鬼之义，故今观行，且从难由风义，而示欲于六种，明别圆观即是一切观境之式。○二「从地」下，释风通三障三，初果报二，初遭苦二，初上至三禅。﹝智者疏﹞从地狱上至三禅，皆有果报风难。○二「如僧」下，下遍诸趣。﹝智者疏﹞如僧护经，明地狱种种形相，疾风猛浪，没溺破坏，饿鬼所啖。若鬼道中，寒风裂骨，身碎碑黬，畜生飞走之类，倾巢覆卵，何可胜言？修罗亦有风难，若风灾起时，诸山击搏，上至三禅，宫殿碎为微尘。﹝知礼记﹞僧护比丘，明四阿含为众知识。五百商人入海采宝，来就世尊，请此比丘，船中说法。佛知有益，许之。令去船还海岸，登陆而行。夜宿树下，商人早发，忘唤比丘，因玆失伴，独行山林。见僧伽蓝比丘住处，若饮食、若房舍、若温室、若园林、若田地、若受用，皆是苦具，日夜之间受种种苦，有百余条。僧护问故，皆答云：「当还问佛，自当知之。」既至佛所，具陈所见，佛皆答之。悉是比丘破诸禁戒，毁坏常住，侵用众物，于彼海山，受地狱苦。学者览之，足以自诫。○二「当此」下，明机应。﹝智者疏﹞当此之时，谁能救济，唯当一心称观世音菩萨。以王三昧力，或以手障，或以口吸，无量方便，令得解脱也。○二「次明」下，恶业二，初遭难。﹝智者疏﹞次明若修诸善，恶业风吹坏五戒十善船舫，堕三途鬼国，及爱见境中。大经云：「罗刹妇女，随所生子，而悉食之，食子既尽，复食其夫。」﹝知礼记﹞三途约果，爱见约因，皆由宿业。令起爱见，堕于三途。贪欲之心，如罗刹妇，破戒定善，如随食子，失人天报，如食其夫。○二「急须」下，机应。﹝智者疏﹞急须称观世音菩萨，以慈悲力能令解脱。○三「次明」下，烦恼二，初明机二，初声闻。﹝智者疏﹞次明二乘人。采圣财宝，为烦恼风吹慧行船，行行舫堕见爱境，为见爱罗刹所害，若能称观世音，得脱见爱二轮，永得免二十五有黑业也。﹝知礼记﹞圣财不出七种：一闻，二信，三戒，四定，五进，六舍，七惭愧。慧行即无常析观，「行行」即不净慈心等，二行约凡位所修，七财约圣位所得。○二「次明」下，诸位。﹝智者疏﹞次明支佛。六度行通、别、圆、变易等，入烦恼海，采一切智宝。八倒暴风所吹，飘诸行船，堕二边鬼国。用正观心，体达诸法不生不灭，入实际中，即得解脱。鬼义合前后章，故不重说也。﹝知礼记﹞八倒风者，支佛六度通别圆入空之观，以常等为倒；假中变易，以无常等为倒。用正观一心称观世音，即出二边恶鬼境界，即能达到中道宝渚。鬼义合前后章，前即此章，贴文约事；后即第五鬼难章也。○二「法界」下，明应二，初通示二观慈悲。﹝智者疏﹞法界风难无量，一时圆应者，皆由别圆慈悲所薰。﹝知礼记﹞别虽渐修，果能圆应。○二「菩萨」下，别明三昧渐顿二，初渐二，初修时逐行起誓。﹝智者疏﹞菩萨本修别观，见事中风，即起慈悲修戒定；见恶业风，即起慈悲修三观，时节节慈悲。○二「今入」下，明证时随难相关。﹝智者疏﹞今入风实相王三昧中，以事慈悲，救果报风；以戒定慈悲，救恶业风；三观慈悲，救烦恼风；故能十番拔难。○二「若作」下，顿二，初修时三谛圆融。﹝智者疏﹞若作圆观，论机应者，但观风字门，具照十法界，三谛宛然，通达无碍，慈悲遍覆。﹝知礼记﹞风字门者，如请观音疏释六字章句，以六道等为六字门。良由六道体是法界，能通实相，故名为门。今以风字为门，其义亦尔。字者，召法之辞。○二「若分」下，用时一念差别。﹝智者疏﹞若分别说王三昧者，以十七三昧救果报风，以二十四三昧救修因风，以二十五三昧救二乘通别圆从假入空烦恼风，以二十五三昧救别教出假无知风，以二十五三昧救圆教入中无明风，变易可解。如是遍救法界，一切一时皆得解脱也。○四刀杖难二，初列门。﹝智者疏﹞第四明刀杖难者。亦为三：一贴文，二约证，三观释。○二解释三，初贴文二，初科经。﹝智者疏﹞贴文为三：一遭难即是苦，二称名即是善，三应。【「若复有人，临当被害，称观世音菩萨名者，彼所执刀杖，寻段段坏，而得解脱。】○二释义三，初遭难二称名三「今言」下，蒙应二，初据文消释。﹝智者疏﹞今言刀杖段段坏者，明人执杀具，一折一来，随来随断，弥显力大。○二「问」下，对前料简二，初问。﹝智者疏﹞问：「水火何不令再灭耶？」○二答。﹝智者疏﹞答：「刀杖折再来重明圣力，水火灭后谁复持来？既无持来，灭何所显？今只令绝炎不烧，洪流更浅，存显力大，各有其意，不得一例作难也。」○二约证。﹝智者疏﹞二约事证者。应验传云：晋太元中，彭城有一人被枉为贼。本供养金像，带在髻中，后伏法，刀下但闻金声，刀三斫，颈终无异。解看像有三痕，由是得放。又蜀有一人，檀函盛像安髻中，值姚苌寇蜀，此人与苌相遇，苌以手斫之，闻顶有声，退后看像，果见有痕。其人悲感：宁伤我身，反损圣容，益加精进。晋太元高简，荣阳京人，犯法临刑，一心归命，钳锁不复，见处下刀，刀折绞之寸断。遂卖妻子及自身，起五层塔在京县。宋太始初，四方兵乱，沈文秀牧青州，为土人明僧骏所攻，秀将杜贺刑妻司马氏（云云）。○三观行二，初通示三障。﹝智者疏﹞三明观释者，非但世间杀具名为刀杖，恶业亦能伤善业身命，烦恼六尘三毒等皆名刀箭。○二「从地」下，别释三相三，初果报二，初明遭难。﹝智者疏﹞从地狱去，即有刀山柱骨，剑树伤身，锯解屠脍，狼藉痛楚。饿鬼更相斩剌，互相残害。畜生自有雌雄，牙角自相触突，又被剉切披剥。修罗昼夜征战，龙王降雨变成刀刃，人中前履白刃，却怖难诛。复有横尸塞外，复有衔刀东市。天共修罗斗时，五情失守，皆有刀杖怖畏失命之苦。﹝知礼记﹞娑伽龙王，本宫安住，兴云降雨，六天、四域、修罗、龙鬼，感见不同：天见华宝，人得清水，修见刀剑。○二「若能」下，明机应。﹝智者疏﹞若能称观世音，若应刑所，刀寻断坏，若应战阵，立之等力，令得安和。○二「次明」下，恶业二，初遭难。﹝智者疏﹞次明修诸善因，为三毒刀箭恶业，破坏善心，割断戒皮、定肉、慧骨、微妙心、髓法身，慧命退失堕落，失人天道，乃至正命，登难崩易，万劫不复。﹝知礼记﹞恶业所感，三毒炽然，近障戒定，远妨三观，言思绝处即微妙心。○二「起怖」下，机应。﹝智者疏﹞起怖畏心，称观世音即蒙救护，三毒不伤，清升受乐，即菩萨力也。○三「次明」下，烦恼二，初机二，初声闻二，初遭苦二，初释相。﹝智者疏﹞次明声闻人，厌患生死，即时观三界见思，剧于刀箭。○二「故大」下，引证。﹝智者疏﹞故大经云：「宁以终身近旃陀罗，不能暂时亲近五阴。爱诈亲善，六拔刀贼，趣向正路，如为怨逐。」大论云：「譬如临阵白刃间，结贼未灭害未除，如共毒蛇同室居，如人被缚将去杀。尔时云何安可眠？」五苦章句云：「十二重城，三重棘馆，五拔刀人守门。」﹝知礼记﹞彼经云：譬如有王，以四毒蛇盛之一箧，令人养饴，瞻视卧起。若令一蛇生嗔恚者，我当准法戳之都市。其人闻已，舍箧逃走。王时复遣五旃陀罗，拔刀随之，密遣一人诈为亲友，而语之言，汝可来还。其人不信，投一聚落，都不见人，求物不得，即便坐地，闻空中声，今夜当有六大贼来，其人惶怖，复舍之去，乃至路值一河，截流而去（云云）。合云：蛇若害人，不堕恶道，无三学力，必为五阴旃陀罗害。若不识爱为诈亲诳，观于六入，犹如空聚群贼，住于六尘，六入欲舍，复值烦恼驶流，应以道品船[木+伐]，运手动足，过分段河。十住未免，唯佛究竟。经文本喻三乘始终，今喻声闻观法。十二因缘，关禁如城，黑白不动；三种之业，系属如馆；五欲为害，如拔刀人；魔境难出，如门被守。○二「尔时」下，得脱。﹝智者疏﹞尔时思惟如此怖畏，何由得脱著于正路？须一心称观世音，三业至到，机成感彻，则能裂生死券，度恩爱河，不为烦恼刀杖所害。欲主魔王，无如之何！○二「次明」下，诸位。﹝智者疏﹞次明支佛，次明六度行，次明通别圆变易等。五住刀箭伤法身，损慧命者，若能称名即蒙圣应，免离通别刀杖，脱二死地，岂非法身慈力耶？﹝知礼记﹞各以本观，一心称名，即时解脱。○二「复次」下，应二，初渐二，初明本誓。﹝智者疏﹞复次，明刀杖机应遍法界者，良由本修别圆观时，见诸锋刃伤毁，即起慈悲，我当救护；修善遮恶时，于善恶业，复起慈悲；若观刀杖是因缘生法，修三观时复起慈悲，愿行填满。﹝知礼记﹞随见随修，皆起誓愿，拔于众生，三障刀杖。○二「今住」下，明赴机三，初赴机相。﹝智者疏﹞今住王三昧中，无量神力，以本事慈悲，对果报刀箭；修善慈悲，救恶业刀箭；三观慈悲，救烦恼刀箭。﹝知礼记﹞三昧神力称本，诸誓一一能拔。○二「刀杖」下，所住法。﹝智者疏﹞刀杖是质碍，属地字门摄，菩萨于质碍地门，通达明了。﹝知礼记﹞以七种难，表内六种，对于观门，此地种门，今修成也。○三「如华」下，引经证。﹝智者疏﹞如华严四十，明弥多罗童女，于师子奋迅城，师子幢王宫中，处明净宝藏法堂，不可思议庄校此堂，一一琉璃柱，一一金刚壁，一一摩尼镜，诸宝、诸铃、诸树、诸形像、诸璎珞中，住是一切质碍具内，悉见一切如来。从初发心，行菩萨道，乃至成等正觉，入灭，皆于中现，无不明了。如于净水见月影像，此法门名般若普庄严法门。善财入此地法门时，能得不可说陀罗尼，大慈大悲陀罗尼，能作佛事陀罗尼，一切法无不具足。当知地字门普应一切，令得解脱也。﹝知礼记﹞六种遍收一切观境，刀杖坚碍属地字门，故引屋壁地种能现诸佛，及能发明善财定慧一切功德，当知地门能成普应。○二「复次」下，顿二，初圆修。﹝智者疏﹞复次，圆观观地大质碍之法，摄一切十法界三谛，宛然明了，在地门中。﹝知礼记﹞地为法界，生佛依正，无不趣入地字法门，当知一尘无不具足。三谛等者，一尘即空，一切皆空，假、中亦尔。○二「圆起」下，顿应二，初总示。﹝智者疏﹞圆起慈悲，遍于法界，寂而常照，无机不应。﹝知礼记﹞三谛慈悲，无不遍摄，故能一时遍拔众苦。○二「若欲」下，分别。﹝智者疏﹞若欲分别说之令易解者，以十三昧救果报刀杖；以二十四三昧救三毒刀杖；以二十五三昧救入空烦恼刀杖；以二十五三昧救出假无知刀杖；以二十五三昧救入中无明刀杖。一切一时皆得解脱。﹝知礼记﹞圆悲该互不可别论，若欲易知，对机分别四洲、四趣、四王、忉利，此之十有，有事刀杖，能感一十王三昧力；修有漏善，遮恶刀杖，感二十四王三昧力；四教三观，一心称名，感二十五三昧之力。○第五鬼难二，初列门。﹝智者疏﹞第五鬼难亦为三：一贴文，二约证，三观解。○二「贴文」下，随释三，初贴文二，初科经。﹝智者疏﹞贴文为四：一标处所，二明遭难即是苦，三称名即是善，四应。【「若三千大千国土，满中夜叉罗刹，欲来恼人，闻其称观世音菩萨名者，是诸恶鬼尚不能以恶眼视之，况复加害。】○二「三千」下，释义四，初标处二，初大千假设。﹝智者疏﹞三千大千满中者，此假设之辞也。若言满中，复更从何处来？知是假言尔。○二对上料简。﹝智者疏﹞上水火何不假设满大千耶？鬼有心识，相延故满，假设为便；水火无心，假设为难。○二遭难，三称名，四「鬼所」下，蒙应。﹝智者疏﹞鬼所以畏者，观音有威有恩。若非怀恩，则是畏威，所以闻名尚不能加于恶眼，岂容兴害心？害心、恶眼二俱歇也。﹝知礼记﹞恩威即是折摄二门，以恩摄故害心、恶眼二俱休歇；以威折故恶害亦然。○二约事。﹝智者疏﹞次约事证者。﹝知礼记﹞标而不释，合注云云，上罗刹难已彰其事，故不重说。○三观解三，初果报二，初明难。﹝智者疏﹞次观解者，若果报论鬼难者，地狱道亦应有弊恶，大力鬼恼诸罪人，鬼道中力大者恼于小鬼，畜生道鬼亦啖畜生，人中可知。诸天既领鬼，何容为鬼所恼？如阿含中云：有大力鬼忽坐帝释床，帝释大嗔，鬼光明转盛；释还发慈心，鬼光明灭即去。天主既为鬼所恼，何况四王修罗道耶！﹝知礼记﹞诸天等者，嗔增诸恶，助鬼之威。慈为善本，消鬼之势。行者当知，若多嗔恚，常与恶鬼同其事业；若常慈悲，与佛菩萨同其出处。○二「如是」下，明感。﹝智者疏﹞如是等处，鬼难怖畏，称观世音，即不能加害也。○二「次明」下，明恶业二，初明难二，初鬼动三毒。﹝智者疏﹞次明修因者，自有恶业名为鬼，自有鬼动三毒。如阿含云：淫亦有鬼，鬼入人心则使人淫佚无度，或鬼使嗔使邪，当知鬼亦破善。﹝知礼记﹞虽是恶鬼使人淫佚，亦是淫业所召。以其多起淫思，致令淫鬼得便。嗔恚邪见，亦复如是。又是宿业互相招集，故于今日同造恶因破于善业。○二「三毒」下，诸恶名鬼。﹝智者疏﹞三毒当体是鬼者，淫破梵行，嗔破慈悲，贪鬼恼不盗戒，嗜鬼恼不饮戒，乃至十善诸禅亦如是，皆为恶业鬼毁损人天动、不动业。﹝知礼记﹞如前业火、业水、业风，故今诸恶得名为鬼，皆以三毒而名恶业，与烦恼何异？任运起者，名为烦恼，卒起决定，能动身口，名三毒业。今既能破五戒十善，必非任运贪嗔痴也。人天散善，名为动业。四禅四定，名不动业。○二「若能」下，明感。﹝智者疏﹞若能称名，即不加害也。○三「次明」下，烦恼二，初机二，初明难二，初所遭难二，初明满大千。﹝智者疏﹞次明烦恼鬼者，见心为男鬼，爱心为女鬼，若论此鬼，即得满三千大千世界，非复假设之言。﹝知礼记﹞男性刚利，如见推划；女性柔染，如爱缠绵。○二「何以」下，遍三界。﹝智者疏﹞何以故？以见使历三界，有八十八；爱历三界，合有九十八；岂不遍满？○二「此鬼」下，遭难人。﹝智者疏﹞此鬼欲来恼二乘人，乃至六度通别圆等行人。大经云：「唯愿世尊，善良咒师，当为我等，除无明鬼。」又云：「愚痴罗刹，止住其中。」岂非烦恼鬼耶？﹝知礼记﹞小草已上，八番行人，俱为烦恼鬼之所害。○二「若称」下，明感。﹝智者疏﹞若称名诵念，观智成就，能令见爱尘劳，随意所转，不能为害也。﹝知礼记﹞见爱尘劳，即染而净，是故净名取譬侍者，随意所转。○二「次别」下，明应二，初渐二，初随修立愿。﹝智者疏﹞次别圆本。观慈悲机应者，别观菩萨初发心时，见诸恶鬼恼乱世间，无能救解，如讫拏迦罗等恼毗舍离，是故菩萨兴起慈悲，为作拥护。若修诸善，为恶所坏。亦起慈悲，令善成就。若观此鬼及以业鬼，皆是因缘生法，从假入空，出假入中，皆节节慈悲誓愿。﹝知礼记﹞如讫拏迦等，即请观音经缘起也。毗舍离此翻广严，彼国人民，遇大恶病，眼赤如血，两耳出脓，乃至六识闭塞，犹如醉人。有五夜叉，名讫拏迦罗，吸人精气。○二「于诸」下，乘誓普救三，初示相。﹝智者疏﹞于诸烦恼，深达实相，成王三昧，以誓愿熏修，法界众生，若遭鬼难，能遍法界救护。以事中慈悲救果报上鬼，修善慈悲救恶业鬼，以三观慈悲救爱见无明等鬼，悉令诸鬼堪忍乘御，不能为恶眼视之。﹝知礼记﹞渐修顿证，法身自在，法界众生，三障鬼难，关于本誓，一一救之，能令诸鬼，皆为佛乘。○二「如华」下，引经。﹝智者疏﹞如华严四十三，迦毗罗婆城，娑婆陀夜天，于日没后，见处虚空，见其身上，有一切星，现一毛孔中；见所化众生，或生天上，或得二乘，或修菩萨，行种种方便，皆悉见闻。尔时夜天告善财言：我于恶众生，发大慈心；不善众生，发大悲心；于声闻缘觉，发安立一切智道心。我见众生，远离正道，趣于邪径，著诸颠倒。虚妄迷惑，受众苦恼，我见此已，无量方便除诸邪惑，安立正见。﹝知礼记﹞斯是菩萨住鬼法门，能以鬼身，广作佛事，三障之鬼，或破或用，得自在故，一切鬼难，一时普救。○三「故知」下，结益。﹝智者疏﹞故知法身菩萨以夜叉鬼身，能作如此安立众生，观音菩萨于此鬼神法门，岂不通达普应一切，令得无害？○二「若圆」下，顿二，初明圆观慈悲。﹝智者疏﹞若圆观识种是爱见鬼门，一切法趣此识种鬼法门，十法界三谛具足，无缘慈悲，普被一切，即是鬼门王三昧力遍应法界。﹝知礼记﹞识种乃通今约鬼，修别从爱见识种为境，一识一切识，一切识一识，非一非一切，而一而一切，此是鬼门十界三谛。依此妙境，真正发心乃能遍应。○二「若分」下，明随机分别。﹝智者疏﹞若分别说者，以十三昧救事鬼，二十四三昧救恶业鬼，以二十五三昧救二乘通别圆入空鬼，乃至入中道，一切一时俱不加害。﹝知礼记﹞事鬼既能恼于帝释，故地居天四洲四趣，感于十种王三昧力，余义同前。○六枷锁难二，初列门。﹝智者疏﹞第六枷锁难亦为三：一贴文，二约证，三观释。○二随释三，初贴文二，初节经。﹝智者疏﹞贴文为四：一标有罪无罪，二遭难，三称名，四应。【「设复有人，若有罪若无罪，杻械枷锁检系其身，称观世音菩萨名者，皆悉断坏，即得解脱。】○二「上临」下，释义四，初标罪。﹝智者疏﹞上临当被害，此定入死目。此明有罪无罪，或是推检未定，或可判入徒流。若判未判，俱被禁节，明圣心等本救其囚执，不论有罪无罪也。○二「在手」下，遭难。﹝智者疏﹞在手名杻，在脚名械，在颈名枷，连身名锁，此则三木一铁之名也。系名系碍，检是封检，系未必检，检必被系，系而具检，忧怖亦深。○三「鸟死」下，称名。﹝智者疏﹞鸟死声哀，人死言善，若能称观世音者。﹝知礼记﹞曾子云：「鸟之将死，其呜也哀。人之将死，其言也善。」○四蒙应。﹝智者疏﹞重关自开，铁木断坏。○二约事。﹝智者疏﹞次引事证者。应验传云：盖护，山阳人，系狱应死，三日三夜心无间息，即眼见观音，放光照之，锁脱门开，寻光而去，行二十里，光明方息。张畅为谯王长史王，及畅系延尉，诵经千遍，锁寸寸断，不日即散虚。丞相（云云）。○三观释二，初正明枷锁三，初果报二，初明难。﹝智者疏﹞三观释者，地狱体是囹圄，鬼及畜生，亦有笼系；修罗亦被五縳；北方及天上自在，应无此难。降是已还，无免幽畑。﹝知礼记﹞事系唯在四趣三洲。○二「若能」下，明感。﹝智者疏﹞若能称名，皆得断坏也。○二「次明」下，恶业三，初明难。﹝智者疏﹞次明修因。恶业即名枷锁也，诸业虽有力，不逐不作者。若有造业，果终不失，故云不失法如券。若人修习诸善，被恶业覆，如大山映覆于心。使善败坏，更增恶业，恶业即招果縳，无由可解。○二「若欲」下，明感。﹝智者疏﹞若欲脱此业者，因时可救急，称观音能令三恶业坏。○三「故经」下，引经。﹝智者疏﹞故经云：妻子以为锁械，钱财以为牢狱，王法以为狱籍，遮碍行人，不得修道，望现在是果报缚，望过去是业。﹝知礼记﹞廷尉检系可有散时，妻子钱财系无脱日。望现在等者，只今妻子及钱财等，亦业亦报。何者？若从现说，名之为报；从过去说，名之为业。应知障善皆是宿恶，此之宿恶，或已成报，乃附报为障，即今妻子及自身依报等也。若未成报，今在业道，亦自有力，令善不成。又今妻等，不定为障，若于往世同营善因，今则能为修道助缘。如妙庄严王，因妻子故，见佛悟道。现见有人，妻子劝善，畜财能施。今从恶因所感妻等，名锁名狱。若归观音，则成报之业，及未成者，是恶皆息。○三「次明」下，烦恼二，初明机二，初约声闻二，初约小释二，初明难。﹝智者疏﹞次明声闻者，凡夫及三果皆是有罪，罗汉是无罪。大品云：摩诃那伽虽有罪无罪，同在三界狱中，五阴绳所缚，三相无常检束印封之。权实上惑名杻，定慧上惑名械，中道上惑名枷，法身上惑名锁，如是等束缚行人不能得脱。﹝知礼记﹞凡夫见思全在初、二、三果，思惑未尽，皆名有罪，罗汉思尽名为无罪。大品经指学无学，名为大龙，故云摩诃那伽。学人残思名为有罪。无学断尽名无罪，俱未无余，名同在狱。既有果身，宁逃五阴及以三相，乃名检系。权实等者，此约有罪示也，碍于二智提拔名杻，妨于二行进趣名械，小以断常为中道枷，能障五分为法身锁，只是见思对于所障得杻等名。○二「称名」下，明感。﹝智者疏﹞称名系念必蒙灵应，若发定慧是械断，若发权实是杻断，若破无明是枷断，法身显现是锁断，入无余涅槃是缚断。免三相是离检，出三界是出狱。○二「此复」下，明通大。﹝智者疏﹞此复有通别意。﹝知礼记﹞若就通惑论杻械等，即藏通人；若就别惑明杻械等，即别圆人。○二「次明」下，例诸位。﹝智者疏﹞次明支佛六度行通别圆。○二「若论」下，明应。﹝智者疏﹞若论枷锁犹是地质碍，别圆本观所起慈悲遍应之义，不异于前。﹝知礼记﹞因中渐顿慈悲，果上圆普与拔，皆如上说。○二「若三」下，兼明空识二，初普应指前。﹝智者疏﹞若三千大千以表空种，王贼鬼等以表识种，论其十番普应，此亦如前。○二「论其」下，本观今说二，初渐二，初本观慈悲二，初随观示。﹝智者疏﹞论其本观，今当说菩萨见众生以空识成果报身，还为空识所恼。修诸善时，空识之业亦能坏善观。空识有三谛之障，有三谛之理，如是节节皆起慈悲，悲欲拔众生苦，慈欲与众生乐。﹝知礼记﹞一切顷恼是识所为，识最是难。空虽非难，能来难故，空亦名难。空为业者，亦是业由，身内有空，故能动作造于业因，外空亦然。空为惑者，于境迷悟，成障成理，一切法邪，一切法正，而于节节起誓与拔。○二「故净」下，引经证。﹝智者疏﹞故净名云：菩萨观四大种、空种、识种皆空，空故无四大、无空、无识，是为入不二法门。﹝知礼记﹞入不二法门品明相菩萨曰：四种异空种异为二，四种性即是空种性，如前际后际空，故中际亦空，若能如是知诸种性者，是为入不二法门。既云四种性即是空种性，就性明空，空是中理，此以中理，不于事二，彼约五种即性，故不二。今明六种，岂不即性？得经意故加于识种，弥显不二。若其空识不即中道，将何以为王三昧体？○二「成王」下，乘誓应赴二，初示相。﹝智者疏﹞成王三昧能遍十法界，垂应以事中慈悲救果报空识难，以修善慈悲救恶业空识难，以三观慈悲救烦恼空识难，故知观音于空识法门而得自在。○二「华严」下，引证。﹝智者疏﹞华严三十九，善住比丘于虚空中大作佛事。﹝知礼记﹞见空实相，能于虚空立种种事，利诸众生。○二「若作」下，顿二，初空识圆修。﹝智者疏﹞若作圆观，观空种因缘性相，本末究竟等，则一切十法界悉趣空门，识亦如是。﹝知礼记﹞诸门观法，多推心识，从近从要，初心易故。人根不等，有宜观外而得益者。四念处中，下界众生多著于外，故令摄境观于内心；上界众生多著内心，故令观色夺于内著。今观空种，亦是色类。唯是一色，空外无法。故一切十界，悉趣空门。空即三谛，故一切法皆即三谛，三谛慈悲，无生不摄。○二「起无」下，慈悲普应。﹝智者疏﹞起无缘慈悲熏诸众生，十法界有机，即能一切一时而得解脱。○第七怨贼难二，初列门。﹝智者疏﹞第七怨贼难，亦为三：一贴文，二约证，三观释。○二「贴文」下，随释三，初贴文二，初正释想破二，初科经。﹝智者疏﹞贴文为四：一标难处，二标遭难人，三明有机，四明应。【「若三千大千国土满中怨贼。】○二「难处」下，释义四，初标难处二，初明处。﹝智者疏﹞难处者，先明处即是大千国土。○二「次明」下，明难二，初释满中。﹝智者疏﹞次明难即满中怨贼。满中，假设之辞也。国旷贼多，圣力能救，显功之至也。○二「怨者」下，释怨贼。﹝智者疏﹞怨者，此难重也。贼本求财，怨本夺命，今怨为贼，必财命两图。若过去流血名怨，现在夺财名贼，如此怨贼遍满大千，尚能护之，轻者岂不能救也！○二「二标」下，遭难人二，初示四义。﹝智者疏﹞二标遭难人者，即商主也。此又为四：一明主，二有从，三怀宝，四涉险。【「有一商主，将诸商人，赍持重宝，经过险路。】○二「商者」下，释四义四，初释商主。﹝智者疏﹞商者训量，此人择识贵钱，善解财利，商量得宜，堪为商人之主。○二「既有」下，释商人。﹝智者疏﹞既有商主，即有将领诸商人。○三「既涉远」下，释重宝。﹝智者疏﹞既涉险远，所赍者必是难得之货，故言重宝也。﹝知礼记﹞以人众路远，显所赍宝贵。○四「险路」下，释险路。﹝智者疏﹞险路者，或可旷绝幽隘，名为险路；或值怨贼冲出之处，名为险路者也。﹝知礼记﹞以处以人二事释险。○三「机者」下，明有机二，初示经四义。﹝智者疏﹞机者亦四：先明一人安慰，二劝称名，三叹德，四众人俱称。【「其中一人作是唱言：『诸善男子！勿得恐怖。汝等应当一心称观世音菩萨名号，是菩萨能以无畏施于众生，汝等若称名者，于此怨贼当得解脱。』众商人闻，俱发声言南无观世音菩萨，称其名故即得解脱。】○二「所以」下，通释四义二，初明前三助进二，初释二，初明设三所以。﹝智者疏﹞所以安慰者，止其恐怖也。所以劝称名者，设其上策也。所以叹德者，奖令定胆也。﹝知礼记﹞一心称名为计策者，更无过此，知德可凭，其胆则定。○二「若不」下，明无三不进。﹝智者疏﹞若不安慰，则怖遽慞惶。虽安慰止怖，若不设计，唐慰何益？故劝称名。虽劝称名，若不叹德，设计则心不定，胆亦不勇，所以叹德。○二「故知」下，结。﹝智者疏﹞故知此菩萨决定能施无畏，决果依凭。○二「三义」下，明后一能感二，初明因三故唱。﹝智者疏﹞三义既足，俱时称唱。○二「南无」下，翻梵就华。﹝智者疏﹞南无云归命，亦称为救我。○四明蒙应。﹝智者疏﹞机成获应，即得解脱也。○「次结」下，寄结口机二，初举经。﹝智者疏﹞次结口机也。【「无尽意！观世音菩萨摩诃萨威神之力，巍巍如是。】○二「今言」下，释意二，初约威力明。﹝智者疏﹞今言观音势力既大，加护亦旷，岂止七难而已！当知遍法界皆能救护，故言巍巍。○二「巍巍」下，约字义显。﹝智者疏﹞巍巍者，重明高累之辞也。明观音之力，出于分段之外，竖应二土，故云重明；载沐神应，故云高累；以是义故，故言巍巍如是也。○二约事证。﹝智者疏﹞二约事证者，应验传云：慧达以晋隆安二年，北陇上掘甘草，于时羌饿捕人食之。达为羌所得，闭在栅中，拣肥者先食。达急一心称名诵经，食余人稍尽，唯达并一小儿，次拟明日。达竟夜诵，犹冀一感。向晓羌来取之，忽见一虎，从草透出咆哮，诸羌散走，虎因啮栅作一穴而去。达将小儿，走叛得免。又裴安起从虏叛还南，至河边，不能得过，望见追骑在后，死至须臾，于是称观世音，见一白狼，安起透抱，一掷便过南岸，即失狼所。追骑共在北岸，望之叹惋无极。道明于武原劫夺船道往径遇贼难等。○三观释三，初果报。﹝智者疏﹞三观释者，若果报论怨贼者，从地狱至第六天皆有斗诤，如阿含云：忉利战不如修罗，索援至第六天，如此怨会，称名得脱也。○二「修善」下，恶业。﹝智者疏﹞次修善时恶多是怨，犹如冰炭，称名恶退，善业成就，如闇灭明生。﹝知礼记﹞修善治恶，若恶多善少，恶即怨贼。若善多恶少，恶为仆从。冰炭之势，多能灭少，系念成机，恶销善立。○三「次明」下，烦恼二，初略明机二，初通明四行遭贼。﹝智者疏﹞次明烦恼为怨贼者，一切烦恼是出世法怨，商主是三师羯磨，受戒人是商人，无作戒是重宝，五尘是怨贼；或法师是商主，商人是徒众，理教是重宝，两遇魔事是怨贼；或心王是商主，心数是商人，正观之智是重宝，觉观为怨贼；或般若是商主，五度万行是商人，法性实相是重宝，六蔽是怨贼。﹝知礼记﹞以前六遍备，明八番破惑感应，故今怨贼但明四行，遭烦恼贼，将历四教，自摄八番。言四行者，一戒法受持，二听习教理，三研修正观，四正助合行。出世行人要先禀戒，随境护持，持心习教，凭教显理，称理修观，以正导助。若非此四，入圣何期？初「商主」下戒中，三句明受，一句明持，五尘能杀持护之心，名戒怨贼。次「或法」下听法中，师徒说听皆欲依教而显至理，此二俱得名重宝者。以其诠旨，得则俱得，失则俱失，其犹识指，方乃见月，故知解教诚为不易，何况理乎！而其徒主两喜杂魔，二宝俱失，师为利故说，徒为名故学，斯之两人，皆成魔业。或师嗔弟子，或弟子恨师，亦是二人值于魔事。「或心」下修观中，心王若正，心数亦正；王数同求，正智之宝。三毒觉观，能劫此宝，最为怨贼。「或般」下正助中，正观般若，导五助行，共显理宝。般若如知金藏，五度如用功掘出，六蔽之贼害此二因，还令藏隐，是名怨贼。○二「将此」下，历诸教明感。﹝智者疏﹞将此意历诸教，义自在作，悉成称名，即得解脱也。﹝知礼记﹞四教行人，一一须四，若遇怨贼，一心称名，四行皆就。○二例明应。﹝智者疏﹞复次，约怨贼难，结成别圆慈悲应，例前可解（云云）。﹝知礼记﹞例前六种，故略不说。○第二意业机二，初列门。﹝智者疏﹞第二从「若有众生，多于淫欲」去，是明意机也。释此为二：初贴文，二观解。○二「贴文」下，随释二，初贴文二，初科经。﹝智者疏﹞贴文为二：初正明意机，次结意机。【「若有众生，多于淫欲，常念恭敬观世音菩萨，便得离欲。若多嗔恚，常念恭敬观世音菩萨，便得离嗔。若多愚痴，常念恭敬观世音菩萨，便得离痴。】○二释义二，初正明意机二，初总示经文。﹝智者疏﹞意机约三毒，为三章，章各有三：一明有苦，二默念此两即是明机，三明离即是明其应三也。○二「通称」下，通释经义三，初依经论释三毒二，初通释二，初明单复。﹝智者疏﹞通称毒者，侵害行人，喻之如毒。但名有单复。﹝知礼记﹞云贪嗔痴，此三单也；今从复列，故云淫欲、嗔恚、愚痴。大本疏云：「自爱为欲，爱他为淫；自忿为恚，忿他为嗔；自惑为愚，惑他为痴。」○二「有人」下，明多少二，初他明少。﹝智者疏﹞有人解云：三毒多者，不知其是过，故不求观音；少者念观音，梵行之德，所以能感。○二「意谓」下，今明多二，初立少乖经。﹝智者疏﹞意谓此释乖文。文云：若有众生，多于淫欲，念即得离。云何对面违经耶？○二「今明」下，明多能感。﹝智者疏﹞今明三毒多者，能念观音，菩萨有力，令多得离，何况少相？此则以多况少尔。﹝知礼记﹞毒之多少，由习重轻，求之进不由机有无。无机者，毒多毒少俱不求离，若其有机，毒之多少俱能求离。古人不解，执多不求，今明能念任多亦离。○二「大论」下，别释二，初正别释三，初贪欲四，初大论明宿因。﹝智者疏﹞大论云：「女人为戒垢，谤法余殃。」﹝知礼记﹞意同此经，谤经之罪，历诸恶道，纵得人身，淫欲炽盛，不择禽兽；若不求离，复沦苦趣，无解脱期。○二「不择」下，现事明过患。﹝智者疏﹞不择禽兽，不避高墙广堑之难，不计名闻德行，破家亡国，灭族倾宗。祸延其身，如术婆伽。祸延其国，如周败褒姒。﹝知礼记﹞术婆伽，缘略如玄记。褒姒者，褒国之女也。周幽王伐褒，褒人以姒献之，王甚惑之。初幽王与诸侯约，有寇即击鼓举烽，诸侯来赴。及惑褒姒，褒姒无笑，王欲其笑，乃击鼓举烽，诸侯皆至而无寇，姒乃笑；又好闻裂缯之声，发缯裂之以适其意。及申侯与犬戎兵至，击鼓举烽，诸侯以为如前见欺，无复至者，遂败。○三「净住」下，二经明虫鬼。﹝智者疏﹞净住及禅经明多欲人有欲虫，男虫泪出而青白，女虫吐血而红赤；又言有欲鬼，娆动其心，令生倒惑。﹝知礼记﹞各自有情，以其业故，资人倒惑。又阿含云：「淫亦有鬼，鬼入心则使淫佚无度。」○四「如大」下，大经明多少。﹝智者疏﹞如大经云：「若习近贪欲，是报熟时。」此举多欲相也。若少欲人，虫鬼潜伏，无过狂醉，是少欲相。﹝知礼记﹞习果若成，报果在即，故云熟也。如人灾至，合当王宪，即有恶人，奖助为恶。虫鬼如助者，地狱如王宪，此多欲相也，若反此者名为少相。○二嗔恚四，初约喻明嗔相。﹝智者疏﹞嗔恚多者，今世人不喜见，如渴马护水，如射师子母。○二「故遗」下，二经明障道。﹝智者疏﹞故教遗云：「劫功德贼，无过嗔恚。」华严云：「一念嗔起，障百法明门，菩萨以嗔乖慈，障道事重。」﹝知礼记﹞慈是一切善法根本，嗔既乖慈，名劫名障。百法明门者，即障别圆，地住所证之法也。仁王云：「初地得百法明门，二地得千法等。」地论云：「入百法明门，增长智慧，思惟种种法门义。」故百法者，应如百法论所明。○三「大集」下，二经明魔业。﹝智者疏﹞大集云：「一念起嗔，一切魔鬼得便。」涅槃云：「习近嗔恚。」﹝知礼记﹞佛以慈定能伏天魔，是知嗔心为魔所降，习近嗔恚，是报熟时。○四「若例」下，例上有虫鬼。﹝智者疏﹞若例淫恚亦应有鬼，如柰女经：嗔则有蝎虫，是名多嗔相；与上相违，是嗔少相。﹝知礼记﹞若虫鬼潜伏，是嗔少相。○三愚痴二，初明过患。﹝智者疏﹞愚痴多者，邪画诸见，拨无因果，谤毁大乘，如大经。﹝知礼记﹞三句明于邪痴之相，如大经者，合云「习近愚痴，是报熟时」，此乃邪痴习报。二果痴心，习成地狱报熟也。○二「例前」下，例虫鬼多少随人。﹝智者疏﹞例前亦应有虫鬼。○二「三毒」下，总结过。﹝智者疏﹞三毒过患如此。○二「欲离」下，约伏断明得离三，初示念得离。﹝智者疏﹞欲离此故至心存念观音，即得离也。○二「有人」下，斥非显正二，初他解非灭离。﹝智者疏﹞有人解云：起伏相违，称之为离，非灭离也。﹝知礼记﹞以由他师不解常念，致令三毒不得灭离。○二「今谓」下，二经明尽净。﹝智者疏﹞今谓经文说离，何意言非？若依请观音者，净于三毒根，成佛道无疑。﹝知礼记﹞经直言离那专伏，释若以念故唯能伏者。系念六字能净毒根，至成佛道，亦只伏邪。○三「今作」下，正明伏断。﹝智者疏﹞今作十番，明救三毒，三番是伏惑论离，七番是断惑论离也。﹝知礼记﹞果报修因，六度菩萨，此三伏惑。声闻、缘觉、通别圆菩萨、方便土人、实报土人，此七断惑。○三「问离」下，约问答明常念二，初约念非离惑难。﹝智者疏﹞问：「离烦恼须智慧，但念岂得离耶？」○二「答经」下，约念即智慧释二，初略明正念之德二，初即念明慧之功。﹝智者疏﹞答：「经称常念，即是正念，体达烦恼，性无所有，住贪欲际，即是实际。绝四句，无能无所，念性清净，如此正念，非是智慧，更何处觅智慧？此慧不离烦恼，其谁能离耶？」﹝知礼记﹞念想观智等诸名字，有过有德，有偏有圆，须约六句，定其法体。故圆中念，破偏小智；圆中之智，破偏小念；偏小之念，修圆中智；偏小之智，修圆中念；圆中之念即圆中智；圆中之智即圆中念；以此六句，评法是非，方解一切经论名相。问家昧此，故使非念，而是于智，今此圆文，既云常念，显非二边，有生灭念，双遮双照，中正之念也。体烦恼性，是观音身，不破烦恼，不立观音，破立既忘，能所斯绝，是为常念。恭敬观音，不离三毒，而离三毒，若有观音，可生缘念，若见三毒，须灭离者，此乃增毒，非离毒也。○二「若如」下，离念说慧之过。﹝智者疏﹞若如所难，必须别用智慧破烦恼者，此则有惑可断，有智能断，非唯惑不可断，慧还成惑，岂得名断惑之慧耶？○二「今此」下，委明修观之相二，初忘照各论四句。﹝智者疏﹞今此正念，不以色念，不以非色念，如此四句。亦以色念，亦以非色念，如此四句。﹝知礼记﹞此之正念染体，既绝忘照，不妨即照三谛，即忘三观。虽约四句，唯忘三观，以双非双亦只是中，故不以色念忘俗也。以色例于一切诸法，不以非色念忘真也。合云：不以非色非非色念，忘双遮中也；不以亦色亦非色念，忘双照中也。约照三谛，复成四句，亦以色念照俗也。亦以非色念照真也，亦以非色非非色念照双遮中也，亦以亦色亦非色念照双照中也。应知善忘假者，方善照假，善忘空者，方善照空，若忘双非，方照双非。善忘双亦方照双，亦不须以空忘假，以假忘空，双、非双亦皆悉尔也。此就圆论，念即法界，无德不备，故作四句，说之自在，终日忘四，终日照四，如此方是常念观音。○二「或次」下，渐顿有诸四句。﹝智者疏﹞或次第论非念，或不次第论非念，或不次第论念，或次第论念，或次第论离，或不次第论离。﹝知礼记﹞次第非念忘四句也，次第论念照四句也。忘照本求离于三毒，故次第离亦有四句。若得别教三观之意，诸句可见。何者如照空时，必须忘空；以遣著故，忘照成者必离见思；故此空观有忘有照有离，次观假后观中，皆须论于忘照离三。若不次第忘照及离，斯是圆观，如向四句。○二结意机经文可见。【「无尽意！观世音菩萨有如是等大威神力，多所饶益，是故众生常应心念。】○二「次就」下，观释二，初前七番指上。﹝智者疏﹞次就观解者，七番例上可解。﹝知礼记﹞果报已上，至通菩萨，皆不能破无作之集，别人虽破，而在后心，今从，初，心故同前指。○二「今但」下，后三番当说二，初三毒逆顺委示二，初约界外双标。﹝智者疏﹞今但顺逆两意，约界外作也，不取分段三毒相。○二「今取」下，依法相广释二，初逆顺各示二，初顺约烦恼释二，初明毒害二，初二乘三毒二，初明毒相二，初合明三毒。﹝智者疏﹞今取善欲之心名贪。大经云：一切善法，欲为其本。二乘欲乐涅槃名贪，厌生死名嗔，不达此理名痴。○二「开三」下，开成八万。﹝智者疏﹞开三毒，即有八万四千，宛然具足。﹝知礼记﹞既有三毒，须论等分，四分各具二万一千，是故成于八万四千。界内既尔，界外亦然。何者以大乘说诸法不灭？云断惑者，但转有漏，而成无漏，入假入中，八万四千，随观而转，至果乃名八万四千波罗蜜也。○二「净名」下，引经证。﹝智者疏﹞净名云：「结习未尽，华则著身。」二乘未断此三毒，即变易三毒相也。﹝知礼记﹞观众生品天女以天华散诸菩萨大弟子上，华至诸菩萨即皆堕落，至大弟子便著不堕，一切弟子神力去华，不能令去。尔时天女问舍利弗：「何故去华？」答曰：「此华不如法，是以去之。」天曰：「勿谓此华为不如法，所以者何？是华无所分别，仁者自生分别想耳。」乃至云：「结习未尽，华著身耳；结习尽者，华不著也。」彼疏解云：华至菩萨皆堕落者表，菩萨住不思议解脱，生实报土，已离别惑；彼妙五欲所不能动，故华不著身，皆自堕落。至大弟子便著不堕者，二乘但断界内五欲，故世间五欲所不能动；别惑未除，故为界外上妙色声之所染污。故诃言结习未尽，华则著身。下文料简云：「结习未尽，华则著身，何关别惑？」答：「大论云：于声闻经说为习气，于摩诃衍说为正使，即是别惑。」○二「未断」下，菩萨三毒。﹝智者疏﹞未断别惑，菩萨亦同有此三毒，故云菩萨贪求佛法，于恒沙劫，未曾暂舍，多学问无厌足即贪相。恶贱二乘，不喜闻其名，故言宁起恶癞野干心，不起二乘心。如大树折枝之譬，岂非嗔相？无明重数甚多，佛菩提智之所能断，佛性未了了者，皆是痴相。﹝知礼记﹞同有此三毒者，望前二乘，名同义异。前但贪空，今贪俗中；前嗔生死，今嗔涅槃；前不达真即是中道为痴，今见中道未得了了为痴。如大树折枝之譬者，大论三十云：譬如空泽有树名奢摩黎，枝觚广大，众鸟集宿。一鸽后至住一枝上，枝觚即时为之而折。泽神问其故，树神答云：此鸟从我怨家树来，食彼尼俱类树子，来栖我上，或当放粪。子堕地者，恶树复生，为害必大，是故怀忧，宁折一枝，所全者大。彼喻菩萨畏二乘坏灭佛乘心也。○二「欲除」下，明机应二，初明正念机应。﹝智者疏﹞欲除此三烦恼，故常念观音，随机应赴，即得永离。○二「永离」下，明上土全分。﹝智者疏﹞永离有两种，若此菩萨于生身中，全未除别惑，就变易论，全未永离；若生身中已侵别惑，就变易中除残论，永离。﹝知礼记﹞生身菩萨若未得入别圆地住，生方便土，故于变易论，全未离无明之惑。若在生身入地住者，即生实报，故于变易除残别惑。一变易土分于方便、实报异者，只由生身于无明惑，有侵未侵不同故也。○二「次明」下，逆约法门释，以烦恼名立观法称，不顺常途，故云逆说。然若不知性恶之义，云何三毒而为三观？于中二，初明毒观欲成二，初明凡小毒少。﹝智者疏﹞次明逆说三毒观者，一切众生名为少欲嗔痴，何以故？止嗔三途之苦，贪人天之乐，二乘只嗔生死，欲得涅槃乐，皆名为少。﹝知礼记﹞法略于痴，人略菩萨，痴随贪恚，亦名为少。菩萨偏假三毒非多。○二「菩萨」下，示圆人毒多二，初就毒名论大。﹝智者疏﹞菩萨不尔，乐求佛法，非但求一佛法，遍求一切不可说佛法，如海吞众流，犹自不满。非但不受生死，亦不受涅槃。故大品五不受，此即大嗔。无明力大，佛智能断，菩萨于无明，大力之惑尚在。又痴如虚空不可尽，乃至死如虚空不可尽。﹝知礼记﹞语稍同前，意则永异。前在二谛，偏论取舍，是可离法；今就三谛，说贪嗔痴，是究竟道。理性之毒，莫不遍周，故皆名大。五不受者：谓受亦不受、不受亦不受、亦受亦不受、亦不受非受、非不受亦不受、不受亦不受。皆言不受者，即无生观，荡于取著也。前四即离四句也，后一谓观亦自亡也。故大品第二，身子问须菩提：「何故不受？」答云：「般若波罗蜜空，故自性不受。」「无明」下，明痴毒，须论即性异前唯修。「又痴」下，明痴等，若非即性，岂皆如空不可尽邪？○二「如此」下，约法门明妙三，初标列三门。﹝智者疏﹞如此三毒即为三法门：一取，二舍，三不取不舍。﹝知礼记﹞理性之法，德过一际，或称毒害，或称功用。今明三毒是三法门，则佛菩萨无不修证。○二「大慈」下，解释三相，圆观见思三毒之境，即三法门摄一切德三，初大贪法门。﹝智者疏﹞大慈大悲，四摄十力，无畏三昧，解脱无上菩提，净佛国土，化度众生，名为取门，即大贪也。﹝知礼记﹞大慈大悲者，诸佛以无缘慈悲，普熏三业，于十方世界，普现色身，而作佛事。慈悲之名虽同，四无量中，而体永异。四摄：一布施摄，二爱语摄，三利行摄，四同事摄。众生情所爱者，即是此之四法，以四接引，导以正道，而度脱之。十力者：一是处非处力，二业力，三定力，四根力，五欲力，六性力，七至处道力，八宿命力，九天眼力，十漏尽力。无畏者，即四无所畏：一一切智无所畏，二漏尽无所畏，三说障道无所畏，四说尽苦道无所畏。于八众中广说自他智断，既决定无失则无微致恐惧之相，故称无所畏。三昧，即百八三昧，解释并如法界次第也。○二大嗔门。﹝智者疏﹞一切法空无所有，不住不著，般若如大火炎，四边不可取，大涅槃空迦毗罗城空言语道断，心行处灭，不以四句得菩提，无得无证，即是舍门，名为大嗔也。﹝知礼记﹞般若即三般若，四边不可取者，观照般若，即寂而照，不可以有取也。方便般若，即照而寂，不可以空取也。实相般若，非寂非照，不可以双亦取也；而寂而照，不可以双非取也，迦毗罗城，如玄记。○三大痴法门。前取舍二门，虽具中道，而取门终以立法为宗，舍门终以荡相为主，今两舍门，岂不具于二边，而终以双非为体。不三而三，二门宛然；三而不三，门门绝妙。初约无缘直示。﹝智者疏﹞中道非取非舍，不憎不爱，不断不常，无去无来，无生无灭。○二举鉴像难思。﹝智者疏﹞如镜中像不可见而见，见而不可见，非可见非不可见，遮二边故不可言说。○三引净名杜口。﹝智者疏﹞净名杜口，名为中道，此即大痴。○三引人证结。﹝智者疏﹞故文殊云：「我是贪欲尸利，嗔恚尸利，邪见尸利。」此即其明证。﹝知礼记﹞诸法无行，经云：「诸天子白佛言：『世尊！文殊师利名为无碍尸利，上尸利，无上尸利。』文殊语诸天子言：『止！止！诸天子！汝等勿取相分别，我不见诸法是上中下。如汝所说文殊义者，我是贪欲尸利，嗔恚尸利，愚痴尸利，是故我名文殊师利。乃至云我是凡夫，从贪欲起，从嗔恚起，从愚痴起，我是外道，是邪行人。』诸天子言：『以何事故，自言我是凡夫等？』文殊言：『是贪欲嗔恚愚痴性，十方求不可得；我以不住法，住是性中，故说我是凡夫。』『文殊！汝云何名外道？』文殊言：『我终不到外道，诸道性不可得，故我于一切道为外。』诸天子言：『汝云何是邪行人？』文殊言：『我已知一切法皆是邪虚妄不实，是故我是邪行人。』说是法时，万天子得无生法忍。」○二「欲满」下，常念感应四，初明机成德满。﹝智者疏﹞欲满此三法门，常念观音，即得满愿。○二「一切」下，明诸圣所依。﹝智者疏﹞一切圣人，自行化他，无不从此三门而入，离此更无有道。○三「故无」下，引无行经证。﹝智者疏﹞故无行经云：贪欲即是道，恚痴亦如是，如是三法中，具足一切佛法。○四「一切」下，结成佛法。﹝智者疏﹞一切佛法，不出万行波罗蜜，不受三昧广大之用中道实相。○二「此三」下，逆顺合谈二，初被物双示。﹝智者疏﹞此三法门不可宣示，愍众生故。或作顺说，或作逆说，互有去取，此即四悉檀意赴缘利益。﹝知礼记﹞就三烦恼，常念求离，名为顺说。约三法门，常念求满，名为逆说。满离俱时，但约悉檀去取说耳。○二「如华严」下，引经委证三，初证贪欲逆顺。﹝智者疏﹞如华严四十二，明险难国宝庄严城，婆须密多女说离欲际法门，一切众生随类见我，我皆为其女像，见我者得欢喜三昧，共我语得无碍妙音三昧，执我手得诣诸佛刹三昧，共我宿者得解脱光明三味，目视我者得寂静法门，见我频呻得坏散外道法门，阿黎宜我者得摄一切众生三昧，阿众鞞我者得诸功德密藏。住是离欲法门，广为利益。此岂非逆顺，欲法门导利群品耶！﹝知礼记﹞说离欲，际顺也。随类见女，逆也。欲是烦恼，是故说离欲是法门。是故说住，即离即住，唯离唯住，离深住深，离极住极。今观世音乃是际极住离贪欲，故一切机，求离求住，皆须常念。○二「又四」下，证嗔恚逆顺。﹝智者疏﹞又四十一，满幢城满足王于正殿行王法，其犯法者，斩截烧煮，劈裂屠脍，嗔目诃责，苦楚治罪。善财生疑，王断事已，执善财手入其宫，见不可思议境界，不可诸喻。语善财云：我知幻化法门，化作众生，而苦治之，以调一切，其见闻者，发菩提心，此岂非嗔法门？﹝知礼记﹞以调一切，顺也；苦楚治罪，逆也。恚害烦恼，是故须调嗔恚法门，是故须行逆顺无二。调行不偏，例前贪欲，其义是同。但欲是乐法，故作实事，接物令离恚害；是苦故以幻事调他令离，若其机缘宜以实杀而得益者，即如仙豫杀婆罗门，为嗔法门。此乃假实互现，例于贪痴，亦可幻设，但得逆顺相即之意，不拘假实也。○三「方便」下，证愚痴假实。﹝智者疏﹞方便命婆罗门五热炙身，即是痴法门，如前说。﹝知礼记﹞如前火难，具引经文，逆顺满离，例前二毒，其义不殊。○二「次此」下，明二观慈悲例前。﹝智者疏﹞次此应明别圆两观观三毒，慈悲机感例可知，不具记。﹝知礼记﹞大士本修三毒满离之观，复见众生为三毒过之所恼害，亦见欲满三毒法门，故起慈悲，誓令众生离三毒过，满三毒德。今成补处，邻极三毒，故能任运遍法界应，普令众生满离成就。然渐顿观皆观三毒，顿则满离不二而观，渐则初心但观于离，后乃满离相即而照。○第三身业机应二，初列门。﹝智者疏﹞第三从若有女人，去明身业为机，亦为三：一贴文，二引事证，三观解。○二「贴文」下，随释三，初贴文二，初分经料简二，初分经。﹝智者疏﹞贴文为二：一求愿满，二结叹。求又为二：一求男，二求女。○二「文云」下，料简二，初独女求男问。﹝智者疏﹞文云女人求男，若是无子，则绝嗣。有子则父母俱欣，云何独标女人求男耶？○二「解者」下，女无子苦答二，初他谬解。﹝智者疏﹞解者或云：女厌女身，非求子也。又解女性多爱，欣子偏重，故标女人。○二「今解」下，今正解。﹝智者疏﹞今解女人以无子为苦，夫之所弃，[立+立]妇所轻，旁人所笑。又妇有七失，六犹可忍，无子最剧。容恶性妒，不能事公姑，贪食无子，拙无子既苦，故以标女人求男也。○二「求男」下，依经解释二，初求愿二，初大师销文二，初释求男二，初唱经。【「若有女人设欲求男，礼拜供养观世音菩萨，便生福德智慧之男。】○二释义二，初分经三义。﹝智者疏﹞求男文为三：一立愿，二修行，三德业。○二「愿与」下，略二解一二，初略愿行。﹝智者疏﹞愿与行如文。○二「德业」下，释德业。﹝智者疏﹞德业者，明士有百行，智居其首。若但智而无福，则位卑而财贫，触途壈坎。智与福合，弥相扶显，福则财位高升，慧则名闻博远，故言便生福德智慧之男也。○二释求女二，初唱经。【「设欲求女，便生端正有相之女，宿植德本，众人爱敬。】○二「求女」下，解释二，初明存略意。﹝智者疏﹞求女文中，但明愿与德业，不明修行者，行同礼拜，故不重论。愿德既殊，故须各辩。○二「女人」下，明相貌意。﹝智者疏﹞女人端正，七德之初。但端正无相者，成早孤少寡，相禄不佳。今明貌与相，相扶弥显，其德端正，则招宠爱，相则招于禄敬，故文云众人爱敬。若爱带慢，何谓为德？爱而敬之，故是相也。○二「有人」下，章安斥谬二，初斥非显是二，初叙他谬立。﹝智者疏﹞有人解宿植德本，是释疑众人咸谓观音但能交会父母，智慧端正儿之宿植。若是观音与其智慧端正，则堕无因之过。﹝知礼记﹞「宿植德本，众人爱敬」，此之二句，据义犹是女之德业。他师谬谓双释男女伏疑之文，意恐人疑男之智慧，女之端正，皆由修种忍智之因，非圣能与，不修而得，堕无因过。故出彼意云：众人咸谓观音但能交会父母等也。○二「私难」下，明今正义二，初难破二，初立义难。﹝智者疏﹞私难此语：若言福慧是儿业，观音唯能会其受生，儿无生缘，观音会生，儿无福慧，观音亦能使有，观音遂不能令无福种，福何能使无生而生？论福畏堕无因，论生何不畏堕无因？若尔，圣人全不能与福慧，只能作媒人，此不可解也！﹝知礼记﹞福慧受生皆由缘，辩观音既能与其生缘，何不能与福慧缘邪？○二「难观」下，引文难。﹝智者疏﹞难观音不能令儿有福慧者，上一人称名，多人皆脱罗刹之难，此无因而不与，彼无机那忽脱耶？﹝知礼记﹞儿不修因，圣不能令有福慧者。众不称名，何故得脱？此以现文，破无因执，不用义解，同心乞福也。○二「今明」下，正立二，初释。﹝智者疏﹞今明圣力甚大，无所不与，能使先世有福慧者托生也。纵令先世不植善缘，亦能令其于中阴中修福，此义出中阴经也。﹝知礼记﹞观音用遍三千法界，于诸众生得大自在。无生缘者令植生缘，无福慧者亦能令种，此等皆于中阴中作。故中阴经云：妙觉如来以神足力，将于无量四众八部，入中阴中，化作七宝讲堂、七宝座等，彼中阴众生，七日至一日，终者尽令住寿，如来与化佛说法教化，命七十八亿百千那由他中阴众生，起无上正真道意。经说甚广，尚能令彼中阴众生发菩提心，岂不能令植福慧邪？○二「今不」下，结。﹝智者疏﹞今不取此句为释疑之意。【「无尽意！观世音菩萨有如是力，若有众生，恭敬礼拜观世音菩萨，福不唐捐。】○二结叹二，初两向解释。﹝智者疏﹞若有礼拜福不唐捐，此结成身业之机，亦是释疑之义。结义可解释疑者，若言礼拜愿满，自有礼拜不蒙愿满者，何得云不唐捐？唐者言徒，捐者言弃，由心不志，即愿未满。礼拜之功，冥资不失，此得是释疑也。﹝知礼记﹞四句经文虽是结句，亦是释疑，则可两向。若宿植德本，众人爱敬两句经文，定属生女德业句也。○二「问礼」下，对前料简二，初问。﹝智者疏﹞问：「礼拜是身业机，亦应脱水火等难不？」○二答。﹝智者疏﹞答：「此举男女为言端尔。」○二引事。﹝智者疏﹞次引事证者。应验传：有人姓鬲，四月八日生月氏国痴人。○三观解二，初明果报二，初无子苦。﹝智者疏﹞次观解者，果报求男女者，如阿含中，地狱界已上，乃至欲天，皆有无子之苦。﹝知礼记﹞阿鼻地狱无求子念，诸余轻系，苦乐相间，六欲诸天，皆有亲爱，故无子者，而生苦恼。○二「礼拜」下，明机应。﹝智者疏﹞礼拜求愿，亦能满心。○二明修因。有漏无漏，一切善法不出定慧，即男女义皆须修习，[立+立]名修因，不同诸难。别以有漏之善，名为修因二，初列章。﹝智者疏﹞次明修因论男女者，先辩法门，次明与愿。○二「法门」下，释义二，初辩法门二，初以事表法二，初正表法二，初表世间法二，初明苦集。﹝智者疏﹞法门者，无明为父，贪爱为母，六根男，六尘女，识为媒嫁，生出无量烦恼之子孙。此男女不劳愿求，任运成眷属也。﹝知礼记﹞无始至今，常为痴爱及根尘识习熏资熏，生于惑业无量男女。此之眷属，一切众生莫能舍离。○二「若外」下，示外书。﹝智者疏﹞若外书以天阳地阴沈动为男女，何况佛法而无此耶？﹝知礼记﹞易云：「乾道成男，坤道成女。」礼云：「天子之与后，犹阴之与阳，天子修男教，后修女顺。」○二「若就」下，表出世法二，初表能生父母。﹝智者疏﹞若就内典，佛为国王，经教为夫人，出生一切菩萨佛子。又善权方便父，智度菩萨母，一切诸导师，无不由是生。﹝知礼记﹞佛于一切而得自在，名为国王，尊严如父；经教含理，开发智慧，养育如母。佛法和合，生三乘僧，故经云：「从佛口生，从法化生，得佛法分。」又权智历缘，能成果用，实智冥理，能生果智，故一切佛皆由此生。初则果能生因，次则因能生果，共成一义也。○二「又慈」下，表所生男女。﹝智者疏﹞又慈悲为女，善心为男；或禅定静细为女，观慧分别为男；二乘定多慧少，菩萨定少慧多。大经云：若闻大涅槃佛性之法，当知是人有丈夫相，正观刚决为男，无缘慈悲含覆一切为女。﹝知礼记﹞净名云：「慈悲心为女，善心诚实男。」先据此文立于悲智名为男女。冥中道智即是诚实，善心故也，乃类此法立诸男女。初以禅慧对于男女，次分三乘以对男女，后约佛性见对不见而分男女，何者？既以见性为丈夫相，即彰不见为女人相；复约照性自具男女：佛性正观，决破无明，为福德智慧之男；中道慈悲，含覆一切，为端正有相之女。○二「今借」下，结表意。﹝智者疏﹞今借世间男女，以表法门尔。○二「问那」下，释难明表二，初执无妨有难二，初立无男女理。﹝智者疏﹞问：「那得以男女表法门？无男女故即无法门。○二「大经」下，引无男女文二，初正引教文二，初引大乘文。﹝智者疏﹞「如大经：『永离十相，名大涅槃。』大论云：『无男女相，故名无相。』净名云：『一切诸法，非男非女。如佛所说，亦非男非女。』安乐行云：『亦不分别是男是女。』入不二法门云：『无声闻心，即无于定；无菩萨心，即无于慧。』﹝知礼记﹞大经二十八云：「涅槃无相，谓色相、声相、香味触相、生住坏相、男相、女相，是名十相。无如是相，故名无相。」次大论净名及安乐行皆列男女二名非之，以显无相。若不二门云无定慧，乃是男女所表之法也。○二「小乘」下，引小乘文。﹝智者疏﹞「小乘三藏缘谛理，吾闻解脱之中无有言说。成论入空平等，亦无男女。﹝知礼记﹞理无相，故不可言说，无相即非男女相也。空平等，故离男女等一切相也。○二「男女」下，结无所表。﹝智者疏﹞「男女既无，所表安在，故知无定慧法门也。」﹝知礼记﹞能表男女，既无所表，定慧安在？○二「答大」下，即遮而照释二，初广释三，初说默相即二，初据理妙绝。﹝智者疏﹞答：「大乘实相，不当有男女及无男女。﹝知礼记﹞若论绝理，尚不可说无男女相，岂可被论有男女邪？○二「善巧」下，被机有无。﹝智者疏﹞「善巧方便，以四悉檀说于有无。天女云：无离文字说解脱义，文字性离即是解脱，皆以文字有去来，今非谓菩提实相亦尔。﹝知礼记﹞若于众生有四益者，或说无男女，或说有男女，故引天女不离文字说解脱相。性空即脱，何妨文字？真无三世俗即有，二谛既即说默无违。○二「非有」下，明一二本融三，初法。﹝智者疏﹞「非有非无，非二而二，明此二法，未曾相离。﹝知礼记﹞中道双非，则无定慧，当体双照，定慧宛然。言未曾相离者，即定慧不离法性也。○二「譬如」下，喻。﹝智者疏﹞「譬如一身，有左右手。﹝知礼记﹞岂因左右，令一身异？岂可一身，而废左右？○三合。﹝智者疏﹞「定慧亦尔，定静慧照，虽复二分，不离法性。﹝知礼记﹞只一觉性有寂照，德名为定慧，岂此二德，暂离觉性？○三「言定」下，明定慧互具二，初约义明具三，初法。﹝智者疏﹞「言定即有慧，言慧即有定。﹝知礼记﹞一觉静明，名为定慧。是故此二，终不孤立。○二譬。﹝智者疏﹞「譬如女人而有左手，亦如男子而有右手。﹝知礼记﹞上以一身左右，譬于二德不离一性，犹恐谓其二德相离，故以二人左右譬之。此如修性不二门云：二与一性，如水为波；二亦无二，亦如波水；当以彼喻，而寻此喻。○三「定慧」下，合。﹝智者疏﹞「定慧亦尔，无缘之慈具正观，慧而以定当名中道种，智具大慈定以智标目。○二「何但」下，据文证释二，初慧具定。﹝智者疏﹞「何但理然今文亦尔，文云便生福德智慧之男，此语自具二法门，何劳有疑而称男子也？﹝知礼记﹞男本表慧而兼福德，即慧具定也。○二「文云」下，定具慧。﹝智者疏﹞「文云便生端正有相之女，端正无邪丑表中道正观，离二边之丑即慧义也。相即三十二相，慈心所种即表定义也，虽具二而名女。﹝知礼记﹞慈心种相者，经云：「清净慈门刹尘数，共生如来一妙相。」即无缘慈定，而修其相也。互具可知。○二「故知」下，总结二，初以一二相即结。﹝智者疏﹞「故知此文若作男女二解，即表定慧不二而二；若作不二解，即表定慧二而不二。﹝知礼记﹞此文男女各具二德，即表定慧二法互具。若非体一，何能互具？故以互具，显乎体一，故二不二，舒卷自在。○二「理实」下，以说默相即结。﹝智者疏﹞「理实非二非不二，赴缘为二为不二，即是表二法门，文义斯在。」﹝知礼记﹞理非一二，赴缘两说，如此说者，何异不说？经示男女其德互具，表于定慧。一二无异，说默不殊，能此解者，方得经文表法之义。○二「次明」下，与愿二，初示义门二，初明十番感应四，初果报。﹝智者疏﹞次明应机满愿者，果报满愿如前说。○二「修因」下，世善三，初五戒二，初表行法。﹝智者疏﹞修因者，若就修五戒事论：不杀是仁，不盗是廉，属女表定法。不妄语是质直，不淫是贞良，不饮酒是离邪昏，此属男表慧法。○二「若不」下，求愿满。﹝智者疏﹞若不得此五戒，男女则失人天道，孤独堕在三途，归命求救。五戒完全，即男女愿满。﹝知礼记﹞行人若为五种惑业牵破持心，当念未来感报苦乐，归命观音，障退戒完，二求即满。○二，十善。﹝智者疏﹞十善例可知。﹝知礼记﹞若例五戒，妄摄口四，酒即意三，[立+立]慧属男。若自细作，不绮是真实，属男；不两舌是和爱，不恶口是柔善，属女；不贪痴是无染智慧，属男；不嗔是慈，属女。余同五戒。○三「修禅」下，八定。﹝智者疏﹞修禅时，方便修慧；精进等三方便为男，念一心为女。若就支林，觉观喜为男，乐一心为女，乃至非想禅，禅中细作可解。﹝知礼记﹞定即四禅，四空各有修证。且论初禅，五法为修，五支为证，修以乐欲、精进、巧慧，此三方便分别属男。忆念、一心，此二方便静细属女。若证支林，三支慧多属男，二支定多属女。若论二禅四支，一内净二喜属男；三乐四一心属女。三禅五支，一舍、二念、三慧属男；四乐五一心属女。四禅四支，一不苦不乐与第四一心属女，二舍三念清净属男。若论四定，一空处定，二识处定，三无所有处定，四非有想非无想定，此四虽无支林男女，而有微细。四阴通以四处，受想为女，行识为男。若论四无量心，慈悲属女，喜舍属男。今且粗辩备在禅门，须者应捡。○三四教四，初三藏三，初声闻二，初表行法。﹝智者疏﹞次明声闻男女者，五停心观：治嗔用慈，治散用数，此二为女；治贪用不净，治痴用因缘，治障道用念佛，此三属男。又直缘谛理正智决断名为男，出观用法缘慈为女。﹝知礼记﹞略举停心以为所表，念处乃至正道，节节应明男女之义。以诸道品不出定慧二法故也。直缘谛理者，即四谛十六行观也，出观等者，历事之时，愍物执常，为说四谛，名法缘慈。○二「若不」下，求愿满。﹝智者疏﹞若不得此两法，即当堕落凡夫，为火宅烧害，贫穷孤露。若蒙垂应五停心，男女生即得入真，出观男女生得入假，二义既满，则不复畏二十五有也。﹝知礼记﹞出观男女者，法缘即正智之男，慈悲即柔和之女，既带空入假，则历事不染，故不畏诸有也。○二支佛二，初表行法。﹝智者疏﹞次支佛者。缘方便道，起慈观名女，慧观为男。若发真缘理名男，出观缘慈名女。支佛譬鹿，犹有回顾之慈也。﹝知礼记﹞缘方便等者，即凡地修福种相之时，名起慈观。慧观者，即观十二因缘，无常无我，发真约顿证之位，出观能用生法二缘之慈。譬鹿回顾者，大论譬三兽在猎围，求出不同，声闻如獐，惊怖跳出，都不顾群；缘觉如鹿，虽顾盻群，怖不停待；菩萨如大香象，虽遭刀箭，拥群共出。○二「若不」下，求愿满。﹝智者疏﹞若不得如此定慧，何由速出？殷勤求法，若得愿满，坦然快乐。○三「次明」下，菩萨二，初表行法。﹝智者疏﹞次明六度菩萨。菩萨有慈悲不断惑，在生死利物名女，行六度方便智慧名男。女人法应生子，慈悲法应受生死化物，化于前人善心开发，即是生子义。前人生五度者是生女，前人生智慧是生男。﹝知礼记﹞方便智慧，或第六度分地世智，或辩六度邪正之智，或是事中伏惑之智，此皆方便也。此等犹是能生男女，所被之机，必修六度，乃以五一而为所生之男女也。○二「若定」下，求愿满。﹝智者疏﹞若定慧义不成，则菩萨行不立，故求观音而获愿满。○二通教二，初表法。﹝智者疏﹞次通菩萨既断烦恼，则有智断缘谛理之慧为男。慈悲扶余习，入三界名女。何以故？如男法不生表智慧决断，断于烦恼，不生三界，而今还生者，乃是慈扶余习，故得更生称之为女。﹝知礼记﹞小同三藏，唯论菩萨，凡亦同前，唯于真位，以智为男，以慈为女。○二「求愿」下，愿满。﹝智者疏﹞求愿观音，蒙此愿满。○三别教二，初明男女生相。﹝智者疏﹞次明别教。十信菩萨，修福德庄严，五波罗蜜为女，从一地二地智慧庄严为男。三十心名男女交处圣胎，初地中道正智开发名为男生，无缘慈心发名为女生。此两要在初地方得开发，亦名男女双生。若不如此，即堕二乘生死两边之过。生此男女者，生大欢喜，故称欢喜地。﹝知礼记﹞此教外，凡为破见思，所修正助作意趣空，望中犹名有为有漏，五度福严故称为女。而知地上无作智严，在今心性乃缘此性，通伏无明名之为男。虽缘无作，为偏修空，尚违中理，故男女相遥。若入内凡，见思破处，心趣假中，顺于本性，名男女交；至回向位，正修中观，名怀圣胎。证初地时，即遮而照，慈智合发，名为双生。得念不退，无两边过，副本斯故，地名欢喜。○二「慈悲」下，明男女有能所生。﹝智者疏﹞慈悲被物，物荷恩故，称为大慈大悲。大慈大悲，能成佛道，生出般若，是诸佛之祖母，故称为大女。十力无畏等，众生不知，故不名为大也。﹝知礼记﹞初地慈智男女，既是真因任运，能生上地男女；上地复生极果男女。是故诸佛皆以初地为祖父母，仍辩慈智得名。所以慈悲称大者，以拔苦与乐，物荷深恩，故称为大。十力无畏，既唯自证，物莫能知，故不称大。○四圆教二，初表法。﹝智者疏﹞次圆教。以无缘慈悲种，三十二相业，亦名为女，此女端正有相。以中道智慧为男，此男质直福德。十信六根清净名为处胎，初住慈智，男女双生。若得此男，不畏爱见，大悲顺道法爱，亦不畏无慧方便缚，无方便慧缚。﹝知礼记﹞此教顿修，始心即用性德慈智，以为男女。方称经文双具德业，慈无偏缘，故名端正。慈即佛相，故名有相，女德备矣。智离边邪，故名质直，智含万善，故名福德，男德备矣。似位无明不覆而覆，名为处胎，初住慈智，不显而显，名为双生。真慈出假，爱见莫拘，真智趣果，无似爱滞，亦不畏者，同体权实，二皆无缚。○二「方便」下，愿满。﹝智者疏﹞方便与慧俱解者，即男女具足，二求愿满也。○四变易。﹝智者疏﹞变易两番可解。﹝知礼记﹞言两番者，方便、实报，同名变易，乃以二土名为两番。若实报人，断证虽分四十一品，皆是破于障果无明，唯求究竟慈智男女，故于此土，论一番益。其方便土人，根虽利钝，法分渐顿，而皆大乘，俱求佛智，此土唯望实报为益，唯求分真慈智男女，是故论益亦只一番。○二「复次」下，作三差料简三，初明人天定散二，初明有善禅之德。﹝智者疏﹞复次，从五戒十善齐第六天已来，皆无禅定。番番悉是散心慧法，狂男子也。但慧无定，四禅有支林，一心名为男女，福慧备也。﹝知礼记﹞空居四天，因亦修定，以散心强，故但名男。例此四空以定强，故合云唯女。四禅诸支，既对定慧，即名男女。俱时而得，故曰一心。○二「从三」下，斥无动出之功。﹝智者疏﹞从三界定慧男女，男无破惑之功，女无生出无漏之力，此无用之男女。﹝知礼记﹞三界功德虽名定慧，而皆爱味，或杂邪见，都属有漏，是故男女无动出用。○二「从二」下，明藏通智断二，初明有无漏之德。﹝智者疏﹞从二乘通教等，慧有断惑之用，则是干事之男女，有发生无漏，绍继之德也。○二「从二」下，明无中道之失。﹝智者疏﹞从二乘通教所有定慧，不能破无明，见佛性虽男而女，定则不能怀于中道之子，犹如石女虽女而男。故大经云：「二乘之人，定多慧少，不见佛性；通教菩萨之人，慧多定少，亦不见佛性；自此之前，我等皆名邪见人也。」﹝知礼记﹞大经既以见佛性者名为丈夫，故不见性，皆名女人。无漏诸定不能发生中道之智，故如石女。二乘偏空名为定多，菩萨偏假名为慧多，此之定慧，俱不能见寂照平等三德之性。迦叶菩萨涅槃之前，岂是外道名邪见者？盖未出二边，望中名邪？○三「唯有」下，明别圆地住。﹝智者疏﹞唯有别教登地，真明慧发，无缘慈成，此乃名为真正男女。圆教初住见中道时，定慧具足，男女相满，方称经文。男则福德，女则端正。﹝知礼记﹞修因虽异，证道是同，斯乃性德缘了，显为果中定慧。○二「故知」下，斥他局。﹝智者疏﹞故知借事表法，何得作媒嫁，解观音耶？○第三劝持二，初科经。﹝智者疏﹞第三从「是故众生」去，是劝受持也。即为三：一劝持，二格量，三结。【「是故众生，皆应受持观世音菩萨名号。】○二「劝持」下，释义三，初劝持。﹝智者疏﹞劝持者，上说观音得名因缘，其力广大，既不辩形质相对，正述名论德，若欲归崇，宜奉持名号，故举持名为劝也。○二格量二，初科。﹝智者疏﹞二格量为四：一格量本，二问，三答，四正格量。【「无尽意！若有人受持六十二亿恒河沙菩萨名字，复尽形供养饮食、衣服、卧具、医药。】○二「格量」下，释四，初格量本。﹝智者疏﹞格量本者，举三多：六十二亿举福田多，尽形寿举时节多，四事具足举种子多。旧但三意，今持名字多。凡举四多，为格量本也。﹝知礼记﹞经举六十二亿恒河沙，不多不少者。佛顶首楞严云：此三千大千世界，现住世间，诸法王子，有六十二亿恒河沙数，修法垂范，教化众生，随顺众生，方便智慧，各各不同。既是现住娑婆，菩萨是故特举为格量本。【「于汝意，云何是善男子、善女人，功德多不？」】○二问。﹝智者疏﹞次问。【无尽意言：「甚多，世尊！」】○三答。﹝智者疏﹞答如文。【佛言：「若复有人受持观世音菩萨名号，乃至一时礼拜供养，是二人福正等无异，于百千万亿劫，不可穷尽。】○四正格量二，初约教释二，初约佛眼略示二，初以少格多。﹝智者疏﹞次正格量者，还举四少，以格四多也。功德正等持名少、田少、时少、种子少。○二问起答释二，初以人情问。﹝智者疏﹞问：「何意以少敌多？」○二「答佛」下，约佛眼答。﹝智者疏﹞答：「佛眼称量，不增不减，四多重倍，功德正齐，如此格量，秋毫无谬。」﹝知礼记﹞佛眼所照称法界量，四多法界不增，四少法界不减，故云功德正齐。○二「问何」下，对他解广释二，初问。﹝智者疏﹞问：「何意等？」﹝知礼记﹞虽示佛眼称量不谬，其意难明，故须问起，先引古释，方彰今义。○二「旧解」下，答二，初叙旧解非五，初引物论等。﹝智者疏﹞旧解有五：一云其福实殊，引物论等。此解乃是虚谈，观音遂无实德可贵也。﹝知礼记﹞其福实殊者，谓六十二亿之福，实胜观音，但是方便，引物论等。此解最谬，破意可知。○二「二云」下，田有高下。﹝智者疏﹞二云田有高下，薄瘠所致；如供养百初果，不如一二果，乃至无学。此亦非叹德之意，乃是以下比高，法应优劣尔。﹝知礼记﹞对劣显胜，不见观音证理之德，何名为叹？○三心有浓淡。﹝智者疏﹞三心有浓淡，故令福不等。○四时解不解。﹝智者疏﹞四时得解不得解，此二释皆是前人心力致福，何关观音德高也。﹝知礼记﹞意谓观音虽少，称名之时，解心现前，六十虽多，供养之时，解心不发，是故多少得福乃等，此之二释，皆在持供，心之优劣，叹德远矣！○五有缘无缘。﹝智者疏﹞五有缘无缘者，如供毁路人罪福浅，供毁父母罪福深也。﹝知礼记﹞父母有生育之缘，故供之福深，毁之罪重；路人无缘故浅。文虽不斥，理亦全疏，岂可观音但与众生有缘而已？○二「今明」下，明今义是二，初明今立义二，初约实际释。﹝智者疏﹞今明一多，性不可得，无有二相。一则非一，多则非多，同入如实际正等无异。﹝知礼记﹞一多人法皆无性相，二空既显，一实斯彰，存则假实暂分，亡则一多齐致。存亡不二，方名正等。○二「一中」下，以经偈释。﹝智者疏﹞一中解无量，故说六十二亿；无量中解一，故说观音。展转生非实者，则是一无一实；一从无量生，故多无多实；多从一生故，其理正均，故言不异。智者无所畏者，照其事理，既明不生疑畏，故言正等也。﹝知礼记﹞举华严偈，释今经意，良由一与无量俱同，实际故互能圆解也。以实际之多，生观音之一，故非是一；以实际之一，生河沙之多，故非是多。既其一多无决定性，故互生非实也。照其事理者，事谓一多之相，理谓融即之体，慎勿以多为事，以一为理。○二「法华」下，引本论证。﹝智者疏﹞法华论云：毕竟决定知法故，法即法性，真如法身，是故六十二亿佛名与观音名，功德无差别也。﹝知礼记﹞论以持六十二亿河沙佛名为校量者，古云论误，盖不解论意也。今具引论文并荆溪解释，方晓其义。论云：受持观音名，与六十二亿恒沙诸佛名，彼福平等者，有二种义：一信力故，二毕竟知故。信力复二：一者求我如观音，毕竟信故。二生恭敬心，如彼功德，我亦得故。二毕竟知者，决定知法界故。法界者，名为决性，初地菩萨能证入一切诸佛平等身故。平等身者，谓真如法身，是故受持观音与六十二亿恒沙诸佛，功德无差。荆溪云：以此验知，须依圆释。何者？于二义中，信力约事，毕竟约理，事理相资，方成所念。如信力二中，既云求我如观音，即指化身。又云观音功德我亦得之，乃指报身。愿齐报应，方乃成念。但念果德者，何必识理？故次义云知法界等，次引证位，即是初地，且引分证。令人识之。故知若念观音三身，须却以念佛挍之。若以念法身论之，纵引十方诸佛，其功亦等，何但六十二邪？所以论文虽似举经，乃是增句释义，亦如方便初加，难解难知，欲说大法乃增三句，而为申释。今六十二亿菩萨，加以佛释。○二「又约」下，约观释。﹝智者疏﹞又约观解者，二观发中，道二观实不等，而言等者，以中道等故，故言为等。如乞人等，彼难胜如来，故言等也。﹝知礼记﹞虽三种观俱受修名，而中是性，是故得云二观发中。二观实不等者，破立不等也。虽乃不等而二，皆是中道之德。二与中道，毕竟不异，中道既等，二岂不等？是故言空，三皆是空，假则皆假，中则皆中。乞人难胜，其实不等，亦以此二，同一法性，是故等也。【「无尽意！受持观世音菩萨名号，得如是无量无边福德之利。」】○三结成。﹝智者疏﹞三结成，一时称名福不可尽。大品云：一华散空，乃至毕苦，其福不尽。如文。﹝知礼记﹞此但通云受持名号，以正格中言一时，故复引大品一华供佛，以类一时持观音名，其善流入法性海，故如海无尽。言至毕苦者，二死尽也。盖言成佛散华之福，犹尚不尽。○大章第二问答二，初标章述意二，初标章。﹝智者疏﹞第二问答，从「无尽意白佛言：云何游娑婆」下。○二「前问」下，述意二，初述前科。﹝智者疏﹞前问何缘得名，佛答众生三业显机为境，法身灵智，冥应境智因缘，名观世音。此义已竟。﹝知礼记﹞称名常念及以礼拜三业现前，故曰显机，菩萨以此为所观境。法身灵智，即始本二觉分合之真身也。望于众生即能观智，乃以此智冥应拔苦，即此境智而为因缘，亦名感应，以此因缘名观世音。蒙说已领。○二「今问」下，示今意。﹝智者疏﹞今问云何游此娑婆世界，佛答以普门示现三业显应，应众生冥机等十义。﹝知礼记﹞乃明观音意业鉴机，身业现相，口业说法，既令众生知觉见闻，故云显应。而且不说众生三业修行之相，此由宿善冥伏在怀，乃能致感，故曰冥机。通释十双，即当法慈，福应珠显，权迹缘断十只之义。○二分科释经二，初分科。﹝智者疏﹞一问二答，问即为三。【无尽意菩萨白佛言：「世尊！观世音菩萨云何游此娑婆世界？云何而为众生说法？方便之力其事云何？」】○二「一云」下，释经二，初问二，初示三业文。﹝智者疏﹞一云何游，是问身业；云何说，是问口业；方便，是问意业。﹝知礼记﹞方便问意者，非是道前取理方便，正当证后鉴机方便。○二「此是」下，明三业德二利通释三业二，初标列三义。﹝智者疏﹞此是圣人三业无谋而遍应一切，亦名三不失三轮不思议化也，亦名三不护。○二「三不」下，解释三义三，初释三不护二，初法。﹝智者疏﹞三不护者，明观音住不思议圆普法门，实不作意计校筹量，次第经营，方施此应。既无分别，亦无前后，任运成就。﹝知礼记﹞「作意」等十字，是其护义，「实不」两字，彰于任运，然须不共三惑之护，即能三业任运度生。○二「譬如」下，谕。﹝智者疏﹞譬如明镜随对即现，一时等应，故言三业不护也。○二「三无」下，释三无失。﹝智者疏﹞三无失者，众生根机不同，深浅有异；观音虽不作念逗机，逗机无失，契当前人，冥会事理，故言不护。﹝知礼记﹞不护显于思议，寂绝无失，彰其逗会，称宜得三悉益即会事也，得第一义，即冥理也。○三「三轮」下，释三轮二，初遍示三轮。﹝智者疏﹞三轮不思议化者，若示为佛身，亦示佛心、佛口，乃至示执金刚神身，亦示金刚心口。﹝知礼记﹞三业应机，旋转自在，能为众生摧破三障，故名为轮。○二「虽普」下，释不思议化二，初约义释相。﹝智者疏﹞虽普现色身，屈曲利物，于法身智慧，无所损减。﹝知礼记﹞心体离念，即是法身本性智慧，今虽垂应，委悉被机而能称本，离于思念，故于法身无所损减。○二「净名」下，引经证释。﹝智者疏﹞净名云：「善能分别诸法相，于第一义而不动，不动而动，此乃不思议化故也。」﹝知礼记﹞分别诸法，证于垂化，于义不动，证不思议，即理而事，名不动而动。○二「问意」下，别明示意二，初问。﹝智者疏﹞问：「意业云何可示？」○二答。﹝智者疏﹞答：「圣意无能测者，若欲示之，乃至昆虫亦能得知也。」﹝知礼记﹞若随自意无能测者，若随他意[虫+昆]虫亦知。又无机者不测，有缘者令知。○二「佛答」下，答二，初分经。﹝智者疏﹞佛答为三：一别答，二总答，三劝供养。○二「初别」下，释义三，初别答二，初悬示经意三，初明诸身皆答三业二，初明相二，初以三答三。﹝智者疏﹞初别答，还答三问。应以之言，是答其方便之力，意业问也。何以故？意地观机，见其所宜，宜示何身？宜说何法？随而化之，故知应以是答意也。现身是答身业，说法是答口业，故知具答三问也。○二「又但」下，约二答三二，初现身具三。﹝智者疏﹞又但作二答，兼得于三。论其现身不止色阴而已，必具五阴，即兼答意也。口亦依身，即兼答口。○二「若说」下，说法具三。﹝智者疏﹞若说法者不止如树木无心。欲知智在说，巧运四悉檀方便，即兼口以答意也。﹝知礼记﹞不如树木风吹作声，口兼身业，其义易明，故不言也。○二「二释」下，结示。﹝智者疏﹞二释俱明答三问也。○二「从别」下，以诸身束对十界二，初约义示。﹝智者疏﹞从别答中，凡现三十三身、十九说法，束为十界身。﹝知礼记﹞若据身说理合齐等，但约经中结说文少，故云十九，如八部四众，但结一说耳。○二「而文」下，足阙文二，初明菩萨二，初叙他四解。﹝智者疏﹞而文阙二界者，或指上品云菩萨身；或翻者脱落；或依古本正法华文；或言观音即是菩萨身，何须更现？○二「若三」下，今取古本。﹝智者疏﹞若三解皆有难，今所不用，今依古本为明菩萨义。故然菩萨一界，或权或实，种种应化义不可阙，故释菩萨界也。﹝知礼记﹞若指上品，今品那阙，若云脱落，余何不脱？若言观音即是菩萨，不须更现妙音菩萨，何故更现？故云三解皆有难也。若依古本，即今品文菩萨一界为化，义广最不可阙。○二「又无」下，明地狱二，初叙三释。﹝智者疏﹞又无地狱界身者，或指上品，或言苦重不可度，或言其形破坏，人见惊畏故不现。﹝知礼记﹞若指上品，亦可为例，其次二释，人之局情耳。○二「今明」下，明今有义二，初依总答明有。﹝智者疏﹞今明别释，虽无总答，中有文云：「以种种形，游诸国土。」何得言无耶？﹝知礼记﹞总文既云现种种形，岂可无于地狱形邪？○二「又请」下，据二经明有。﹝智者疏﹞又请观音云：「或游戏地狱，大悲代受苦。」或言止代受苦，不论说法。若依方等，婆薮教化，即有说法。释论云：「菩萨化地狱，多作佛身，狱卒见不敢遮。」以此而推，应有地狱界身说法也。若尔十法界身则为具足。﹝知礼记﹞请观音经游戏五道文，先明地狱。方等陀罗尼经说婆薮，大权示为商主，坚执邪见，杀羊祀天，生陷地狱，于地狱中说法，教化九十亿罪人，来至佛会，皆令得道。那言代苦不论说法，况复论云多作佛身，岂不说法？○三「今通」下，约诸身对机四句二，初释相二，初通示四句。﹝智者疏﹞今通约十身，四句料简：自有一界身度一界，自有十界身度十界；自有一界身度十界，自有十界身度一界也。﹝知礼记﹞经云：众生应以佛身得度，即现佛身为独现佛，为兼余身同度彼生，又为一界独感于佛，为兼余界同感于佛，诸身乃至执金刚神，能应共独，能感共独，不可偏执，故今通就十法界，应对十界机，一多相对，立以四句，方见经文感应之相。○二别对三相三，不唯感应多少，成于四句，人法因果亦有多少，故须更立两重四句：初机应四句二，初若妙下释四句四，初一界度一界。﹝智者疏﹞若妙觉法身应实报土，为舍那佛受化之人，纯诸菩萨皆求佛道，更无异身，此一界度一界也。若方便有余土，五人同生，皆求大乘。上文云而于彼土求佛智慧，于此土为佛，亦是一界度一界也。若同居土寂灭道场，初成佛先开顿说，禀教之徒，皆有见思烦恼之人，而是圆机同感佛身，亦得是一界身度一界也。﹝知礼记﹞三即下三土，以现佛身，必遍三处。盖等觉下至于凡夫，皆能感佛，故须三土以明其应。初实报能度所度，纯一佛界。二方便土，就本而说，故曰五人。生彼土已，没其异称，以皆求佛，是故感应亦纯一界。三同居土，且明寂场，圆机感佛，不论形类，及兼别机，是故亦当第一句也。○二「若寂」下，一界度多界。﹝智者疏﹞若寂灭道场，禀教之徒，诸界不同，或人或天龙神鬼等，又根性圆别两异，虽诸界不同，同见一佛身而为说法者，即是一界度多界也。﹝知礼记﹞更以寂场对于次句，不唯形异，亦乃根殊，能感虽多，能应唯一。问：「何不二酥对于次句，那将初乳配两句邪？」答：「本论佛界度于多界，二酥之佛胜劣相合，钝见劣身，尚是偏空，体非佛界，故以寂场一中道佛，度于圆别佛菩萨界，及五道形，方名一界度多界句。」○三「若有」下，多界度一界。﹝智者疏﹞若有一界之机，但见一界身现，则不得度，则示种种之身，眷属围绕共逗一缘，是名多界身度一界也。﹝知礼记﹞诸时诸会三乘八部，翼从世尊共化一机，或诸大权共成化事或；佛自遍现而度一机；若有一人应以十界身而得度者，观音即现十身而为说法。○四「若佛」下，多界度多界。﹝智者疏﹞若佛身菩萨身，遍作十法界身，遍入诸道，各令得见同其形像，而为说法，此是多界度多界。﹝知礼记﹞文中且约作十界身，遍入诸道而为此句，若委论者，或有多机同在一处，应以十身而得度者，亦随彼现也。○二「用此」下，历五味。﹝智者疏﹞用此四句历五味，五时现身，皆如此。﹝知礼记﹞若就根性为能感机，就所证体，而为能应，则乳唯得一界度二界，醍醐唯得一界度一界。若就形相为感应者，则味味中各有四句，既云应以何身得度，知正约形为感应也。学者应知，约土约味别对句者，欲易解故，若见一多四句相，已一切时处应自在作。○二「复次」下，人法四句。﹝智者疏﹞复次，约说法多少者，如善财从百一十知识，闻诸法门，则多法为一人说。如净名云为声闻说四谛，为缘觉说十二因缘，乃至为梵王说胜慧，为帝释说无常，一人用一法，为一人说。若如通教说般若，三乘人同禀，此则一法为多人说也。若是一切无碍人，一道出生死，开佛知见，此则多法为多人说。﹝知礼记﹞上之四句，以人对人；今之四句，以法对人。此由经云而为说法，故须更论人法四句。初句云：善财从百一十者，所历之城也，知识即五十三人也，虽带人辩意在所说法异。二三两句可见。第四句云：一道出生死，而言多法者，盖于法法开佛知见，以开十界十如，皆是实相，即不思议之多法。此四能被多少之法，虽引诸经，皆显观音能应之德。○三「复次」下，因果四句。﹝智者疏﹞复次，因果相对明多少者，五戒十善，因少果亦少；声闻五停心暖顶等入二涅槃，此因多果少；支佛见华飞叶落即得道，此因少果多；诸菩萨万行成就万德果圆，因多果亦多。﹝知礼记﹞上二四句对机说法，法须修证，从因至果，自若不然，他何所效。如转四谛，灭我已证，道我已修，故诸身说，一一皆有因果始终，方能被物，故四句中，戒善粗略，感报亦然，故因果俱少。声闻因中，凡分内外，圣有见修，正助行法，遍于三藏，而只证得二种涅槃，故因多果少。独觉不禀三学行法，但观凋变，顿成果已，能具种种神通化事，故因少果多。菩萨修因，时长行广，及成佛果，二智万德，故因果俱多。此等皆是悉檀，示现修因证果，大略如是。○二「观音」下，结示二，初结归圣能。﹝智者疏﹞观音明了众生根之所趣，或示现身多少，或说法多少，或修因多少，或证果多少，逗彼机宜，必无有差。○二「有人」下，叙他斥局。﹝智者疏﹞有人云：现因身说果法，现果身说因法，现一身说多法，现多身说一法，或现身而无说，此比十法界机狭。﹝知礼记﹞虽因果迭论，一多互说，不能显于权实体相，今以十界三重四句，望彼之义，尘岳相殊。○二「旧释」下，科释经文二，初科经二，初旧科二，初分三枝末。﹝智者疏﹞旧释三十三身为三：初三乘人，二四众，三八部，各有枝末。以人天为圣末，以其是受道器故；童男童女为四众末，可成四众故；执金刚为八部末，同有大力故。○二「若尔」下，释疑问答。﹝智者疏﹞「若尔执金刚力大，何意为末？」答：「此最在后，为掩迹故也。」○二「今明」下，今科。﹝智者疏﹞今明三十三身，文为八番：一圣身，二天身，三人身，四四众身，五妇女身，六童男女身，七八部身，八金刚身。明其次第，出自人意尔。【佛告无尽意菩萨：「善男子！若有国土众生，应以佛身得度者，观世音菩萨即现佛身而为说法；应以辟支佛身得度者，即现辟支佛身而为说法；应以声闻身得度者，即现声闻身而为说法；】○二「一明」下，释义八，初圣身四，初佛身三，初垂应相状二，初约身简定二，初定应化。﹝智者疏﹞一明圣人先明佛者，为是应佛，为是化佛，但圣人逗物具有二义，若一时欻，有为化应，同始终名，应若寻此，文明于应义也。﹝知礼记﹞化则变化，欻然而有，欻尔而无，盖是暂时益物相也。应则应答，同物始终。如极乐人民，寿不可数，佛同无量；此土寿促，佛同八十，有降生日，有入灭时，即八相佛也。若寻等者，据列三乘、八部、四众至金刚神，宛是一期化物之相，知非欻尔也。○二「问何」下，拣真应二，初问。﹝智者疏﹞问：「何不以真佛，为众生说法，而以应耶？」﹝知礼记﹞因向文云妙觉法身应于三土，说法被机，既本是真佛，何用垂应方说法邪？○二答。﹝智者疏﹞答：「佛身多种，若应化非真佛，亦非说法人。真佛者，据妙觉法身，究竟极地，毗卢遮邪，乃名真佛。真佛渊远不可说示，云何能解？如妙音所作，文殊不知，况下地凡夫为示真身耶？如为牛羊弹琴，不如作蚊之虻声。」﹝知礼记﹞虽云多种，岂出四身，法、报、应、化。法身则远而难示，应、化则近而易狎，报身则亦远亦近，智同法身，像属胜应。般若赞云：应化非真等者，此以真法而夺应化，是则无相之相，方名真佛，无说之说，方名说法。据妙觉法身等者，此据住上品寂光，方是真法，上地菩萨亦莫能睹。以等觉还皆住果报，[立+立]依业识见佛。若望妙觉俱是胜应，故云真法渊远，如妙音等者。问：「妙音东来，先现八万四千众宝莲华，文殊见已，而问于佛，据此亦是不识应相，那忽引证不知真身？」答：「斯乃见迹，不识其本，即是不知真身也，故下问云『是菩萨种何善本？修何功德？行何三昧？』即真法也。」○二「若从」下，就土分别三，初实报二，初示应相。﹝智者疏﹞若从妙觉，应为实报，圆满相好，光明无量，同四十一地实报土众生，为说一实谛正真之法而教化之，如此之应，非余界所堪也。﹝知礼记﹞圆满相好者，如华严如来相海品，及随好光明品，说十莲华藏世界，微尘数相，一一皆以妙相庄严，说一实谛者，若约教道，实报犹有别教根缘，亦说无量四谛，今约实论也。○二示机宜。﹝智者疏﹞何以故？此等诸地已分入地位，不可以余界身应，亦不得以余佛身应，如此应者，唯应彼土，非余土所堪也。﹝知礼记﹞四十一地皆与妙觉分同体用，故不可以九界之身并劣应应之。○二「复次」下，有余二，初论有无二，初大小有无。﹝智者疏﹞复次，变易土明应佛者。小乘经云：三界外无生。大乘五种意生身，方生方便土。此即三界外受生，生变易土也。﹝知礼记﹞方便、实报二土，俱受变易生死，偏名此者，上土分破，此中全在，从强受称也。小乘不说，常住佛性，见思若尽，果报永亡，大乘谈常，故三界外更立三土。无明全破则居寂光，分破实报全在有余。五种意生身，即全在者也。楞伽但明三种意生身，今家约义开为五种，且三种者，一、入三昧乐意成身，此拟二乘入空意也。二、觉法自性意成身，此拟通教菩萨出假意也。三、种类俱生无作意成身，此拟别教菩萨修中意也。若开为五者，于三昧开两教二乘于觉法，开别教十行，或作七种；两教二乘各开为二，不云别教十住者，义同二乘入空故也。若论九人生方便土，更取别教十住，及取圆教十信，摄入三种意生身中，以未断无明，未生实报。通言意者，以未发真，皆是作意。成之以生，[立+立]从果说，此依妙玄并辅行，撮略而辩。○二「释论」下，经论定判。﹝智者疏﹞释论云：「法性身菩萨生三界外，既有生宁无应佛。」法华云：「我于余国作佛，更有异名。」即是此义也。○二「此应」下，明机应二，初明但示两应。﹝智者疏﹞此应佛即有两相：一、示胜应身，圆满相海，如前实报之应。二、示劣应，令见者劣，于前但为二佛，更不示为种种诸身。﹝知礼记﹞，初示胜应者，问：「前实报身，而云此应非余土堪。至此那云圆满相海，如前实报？」答：「彼应真机，与应分合；此应似机，与应未合，此犹作意，彼则任真，能见既殊，所见宁一，但为此机无明已伏，或少分除，故用报相，引令入真，云如前者。稍似实报，非谓全同。」二示劣应者，问：「此土一佛示于胜劣两种相貌，与同居土。尊特丈六合身之相，同异如何？」答：「方便两应，但说次第及不次第二种大乘。五种意生，其土禀教，虽有利钝，既皆禀大。学佛智慧，俱知佛身是大觉性，能修中观，伏无明者，见相则胜。若在二观，未伏无明，见相则劣，相虽胜劣，只一尊特，故非合身。若同居土，说通教时，钝但见空，故感丈六；利见不空，故感尊特；大小二机，于一佛身，见解有异，故名丈六尊特合身。此纯大见，故不名合。」○二「何故」下，明唯被二机二，初总示。﹝智者疏﹞何故尔五种意生利钝之别，赴此根性，故示二身，但说次第不次第两种大乘，故不须余身余法化也。○二「若圆」下，别示。﹝智者疏﹞若圆人无明未破，及已分破别人于回向中，及分破无明者，此人生于彼土，则利别人未修、未伏，及通教断惑者，三藏中断惑者，生彼皆钝也。﹝知礼记﹞言圆人无明未破者，即七信已上。言分破者，仁王般若说十地惑有三十品，既于一地自有三品，是知圆圣四十二位皆有三品。初住三品即第十信，三心用观而对破之：初心用观对于上品破则中心，中心用观对于中品破则后心，后心用观对于下品，此品若破，方名初住，生实报土。今云分破犹生方便，即第十信中后心也。如等觉人住于后心，经历多劫，方破下品证入妙觉，别九向，位十向。初心俱名未破，第十回向中后二心，名为分破，此圆别人俱修中观，伏破无明，虽生方便，其根既利，感佛胜身说圆顿法。别第七住至十行位，及通菩萨偏观于假，藏通二乘偏在于空，此等生在方便有余，虽已知常求佛智慧，尚滞二边，[立+立]未观伏无明之惑，其根既钝，但感劣身说渐次法。○三凡圣同居土，或称净秽同居土，谓净土秽土，各有凡圣而同居之，释此为二：初释相二，初通明二土二根二，初明所感二相三，初二土净秽。﹝智者疏﹞凡圣同居土明应佛者，土有二种：一净，二秽。如富楼那士西方等土，其中众生具三毒见思，无三恶名，果报严净，此名净土。如此娑婆三恶四趣，荆棘丘墟，是名秽土。若净若秽，皆是凡圣同居土也。﹝知礼记﹞论土净秽，有横有竖。若以分段对于变易为净秽者，则约通惑尽不尽说，即竖论也。如释论云：出三界外，有净国土，声闻缘觉出生其中。若于分段自说净秽，则约五浊轻重相对，即横论也。今以极乐及善净国对于堪忍，是横非竖。故使净土有见思毒，无恶道名。毒非苦因，则见与烦恼二浊轻也，果报严净劫命轻也，众生居此有何鄙称。弥陀愿行摄之，故轻非是断惑，方生其中；以世慈善，五逆称佛亦能生，故娑婆秽相，目击可知，此是横论。净秽二土，而此二土皆有凡圣，凡如前说，圣有二种，谓应来圣、有修得圣，二土皆然。○二两根利钝。﹝智者疏﹞二土众生各有二种，根利浊重，根钝浊重；根利浊轻，根钝浊轻。﹝知礼记﹞浊重之土，论悟道根自有利钝，浊轻土根亦有利钝，以土对根故成四句。○三五浊轻重。﹝智者疏﹞浊重者，若娑婆众生身形丑恶矬短卑小，命止八十，或复中夭，烦恼炽盛，诸见心强，时节粗险，是为五浊重也。净土不尔，是为五浊轻也。﹝知礼记﹞身形至卑小，即众生浊；时节粗险，即劫浊；余三名显。净土不尔者，如大本疏。问云：「既言五浊，何者是五清？」答：「准例邪正三毒，邪是五浊，正是五清，他方净土无邪三毒，则五障轻也。」○二「何故」下，明能感二行。﹝智者疏﹞何故尔不多修福德，生重浊土，多修福德，生于轻土。﹝知礼记﹞言福德者即三种福也。如观无量寿佛经云：「一者、孝养父母，奉事师长，慈心不杀，修十善业。二者、受持三归，具足众戒，不犯威仪。三者、发菩提心，深信因果，读诵大乘，劝进行者。此三种业三世诸佛，净土正因。」彼疏云：「初业共凡夫，第二共二乘，第三是大乘不共之业。」彼经云：「欲生极乐国者，当修三福。」故今云多修福德。不多修福为二土行，就此福而论也。○二「若秽」下，别示秽土二根二，初示乘戒四句二，初立句相。﹝智者疏﹞若秽土中生，有戒乘俱缓，有乘急戒缓，有乘缓戒急，有戒乘俱急。﹝知礼记﹞戒论十戒，唯取不缺、不破、不穿、不杂此之四种，前三事戒，后一事定。皆人天因，不取随道，无著智所赞自在，随定具足，以此六种虽名为戒，体是三观，自属于乘。乘论五乘，不取人天，以其二种虽名为乘，不动不出，体是漏善，事戒所摄，唯取三乘。以声闻等该于四教，是入理智，虽分深浅，皆能动出烦恼生死，故得名乘。今以四戒而对三乘，论于缓急，以成四句。○二「戒急」下，制所感。﹝智者疏﹞戒急受人天身，乘急有感圣之机。﹝知礼记﹞乘戒约过去，机感约现在。○二「机有」下，明大小二根二，初通明大小感佛。﹝智者疏﹞机有二种：一大二小，小机则示三藏佛身说法，大机应以舍那佛身说法，是故降神母胎，即示两相。﹝知礼记﹞不问事戒有持有毁，但论习学理乘大小，是故文中置戒明乘。故涅槃云：其戒缓者，未名为缓；于乘缓者，方名为缓。以戒缓者唯失人天，若其乘缓，无解脱路。乘分大小：昔为偏真修观行者，今作小机，唯感劣应佛之形声；昔为中道修观行者，今作大机，能感胜应佛之形声。言降神等者，如来昔于大通佛所，覆讲法华，与无量众生，作一乘因，中间退大染著五尘，佛恐堕苦，遂以小乘而救拔之，或用衍三而引导之。如是大小种种成熟，堪于今世悟入佛乘，是故如来为此一事出现于世。然其机发复少差别，故于一代而分五时。有机堪能直入于实，有机但能迂入于实，虽此二类，熟在一时。故于华严顿谈圆别，被二种机，此机从始即见胜相。若于中间习小深者，虽于今世入一佛乘，而小先熟，故为此机示现劣身，初说三藏诸味，调熟来至法华，方开佛慧。此机于始唯见劣身，故降母胎，即示两相。问：「华严顿后，方施小化，譬如穷子，急追不至，徐语方来，前顿后渐，其义善成。今那忽云降神母胎，即示两相？」答：「诸文所论，初顿次渐，盖是化仪施设之语。今此所说，大小双应，终归一乘，方尽鉴机始末之事。如方便品，思无大机，念欲息化，诸佛劝谕，方施小乘。次文却云：无量劫来，赞涅槃法，生死永尽，我常是说。是故思机然后施小，此等之说皆是仪式，不可据此；以难今文预鉴群机，原始要终度物之意也。」○二「顿机」下，别示大小得益二，初大机益相。﹝智者疏﹞顿机所感，即见舍那菩萨，与百千围绕，处胎说法，十方众生，皆在胎中，出胎光明，遍满寂灭道场，成卢舍那佛。转一实谛、无量四谛等法轮，譬如日出高山前照，即闻顿教见佛性得度也。故涅槃云：雪山有草名曰忍辱，牛若食者即得醍醐。此之谓也。﹝知礼记﹞一类众生，大种先熟，即感胜应。入胎、住胎、出胎、成佛，其相皆胜转一实谛，即华严部顿说圆教，既兼别教，故云无量。彼经预叙一代始终，故立譬云：犹如日出先照高山，次照幽谷，后照平地。今家义开平地为三，对于涅槃五种牛味，高山大机能感顿教日光前照，即有次第及不次第见佛性也。若涅槃中，譬从牛出乳，次第五味，则对一代五时教味，次第相生。今明顿机能见佛性，是故兼用食草之譬，乃以雪山譬舍那佛，忍草譬十二部经，牛食譬大机修观，即得醍醐譬见佛性。○二「若小」下，小机益相四，初酪益二，初明小机应。﹝智者疏﹞若小机之人，感佛正念，入母胎出生王宫，六年苦行，树下坐草成老比丘佛，于鹿野苑转生灭四谛法轮，拘邻五人，初得甘露，悟小乘道。﹝知礼记﹞即是小种先熟之者，初感劣应。始从入胎至于成佛，其相皆劣。拘邻，或邻儿，或憍陈如，此五人首也。其四人者，即阿鞞、跋提、摩诃男、拘利太子，初于鹿苑证四谛理，名得甘露，此乃佛日次照幽谷。○二「既非」下，对大甄拣二，初进对法华拣悟。﹝智者疏﹞既非醍醐，未名得度，故云但离虚妄，名为解脱，其实未得一切解脱。﹝知礼记﹞初教道，道虽曰甘露，既非第五醍醐之味，岂得度于二种生死，故未名得度，故云等者。引此经也，但用一门，解脱虚妄见思之缚，其实未得一切境界解脱，尘沙无明惑累，其至灵山方证斯脱。○二「未堪」下，退就华严辩机二，初于大名乳。﹝智者疏﹞未堪大教，如聋如哑，于其无益。于大教中，止有冥熏之力，取譬如乳。﹝知礼记﹞此中乃以证小之后，遇大不闻，以验在凡，机不受大。以聋哑文，在经后分，其时仍长，义当方等般若之时，亦可通在鹿苑之前，是故迦叶却叙小机，蒙大拟时，迷闷躄地，以后显前，机未堪大，其意宛然。虽有冥益，其如见爱，炽然现行，故机在华严，全生如乳。○二「闻方」下，于小名酪。﹝智者疏﹞闻方便说三界，断见思时，尔时转乳名酪。﹝知礼记﹞急追付财，称怨大唤，徐语除粪，欢喜随来，乃施方便，说三界苦，以畏苦故，断见思集，既革凡成圣，名转乳为酪。○二「次闻」下，生酥。﹝智者疏﹞次闻方等四种四谛，用大弹小，耻权慕实，起殷重心，名为生酥。﹝知礼记﹞四教俱演，横摄众机。小闻弹诃，渐能慕大，密得通益。钝根菩萨益同二乘，调此等机，得生酥味，应知约教明五味者，不取浓淡但语相生，以其顿乳即醍醐故。若约机者，有浓淡义，然就三乘极钝者说，为此一类于彼华严，全无显益，如腥血乳。说三藏时，此机成酪，次第渐浓至于极味。○三「次闻」下，熟酥。﹝智者疏﹞次闻般若三种四谛，转教其心稍纯，名为熟酥。﹝知礼记﹞不谈三藏具示衍三利根之人，入圆者众。声闻至此，被加转教，既于真空，具谈万行，故令钝根冥得别益，约调渐机，名熟酥味。○四「次闻」下，醍醐二利法华二，初明三乘皆得成佛。﹝智者疏﹞次闻法华舍三方便，但说一实佛之知见，声闻疑除，受记作佛；菩萨迷去，增道损生，尔时名为醍醐。菩萨之人处处得去，钝者亦同二乘；二乘之人始自于此，得见佛性。﹝知礼记﹞舍前三教方便四谛，但说一实无上之道，复开三教方便之门，皆是一乘真实之相。乃是此经待绝二妙，谈兹妙故，方令二乘焦谷更生；三教菩萨权疑永息，是故无一不成佛者。○二「故云」下，证一代俱入醍醐。﹝智者疏﹞故云始见我身，闻我所说，即皆信受入如来慧证。前大机人，初得醍醐也。除先修习学小乘者，我今亦令得闻此经，入如来慧，即证小机。始于法华，得入醍醐也。﹝知礼记﹞若大机先熟，华严初见即入佛慧；若小机先熟，即须渐引，今闻开废，方得佛慧。初得今得，皆是佛慧，俱譬醍醐。但彼兼别，至此纯圆。○二「若复」下，涅槃。﹝智者疏﹞若复有钝根，于法华不悟，更于般若调熟，至于涅槃，说胜三修，即明常住，得见佛性，乃是醍醐。﹝知礼记﹞开显之意，法华具彰执权之机，大阵已破，更须涅槃收其余党，故法华后复谈般若，调熟其心，令于涅槃得醍醐味。是故彼经就般若部后分，结撮五味次第，云从摩诃般若出大涅槃，说胜三修者。彼经明三种三修，一邪、二劣、三胜。邪即世间邪师所教常乐我也；劣即依佛半教，破于邪执，谓无常无乐无我也；胜即依佛胜教，破于劣修，谓常乐我也。法身常恒，无有变易，游诸觉华，欢娱受乐，具八自在，无能遏绝，如是修者入秘密藏，名胜三修。○二「是为」下，结例三，初结佛身。﹝智者疏﹞是为同居秽国示现佛身，说圆渐法。○二「或示」下，例余身。﹝智者疏﹞或示种种身，说圆渐法四句，此开五味义。﹝知礼记﹞佛身既能说五时教，若示余身，亦于五时，引诸实行随味而转。复须论于示现多身，度于一人，或一度多，或一度一，或多度多，约人既尔，人法因果，多少相对，各成四句，故初悬叙立三四句，方尽身说感应之相。○三「秽国」下，例净土。﹝智者疏﹞秽国既尔，净国亦然，既有利钝两机，宁不顿渐二说，以明应身及说法也。﹝知礼记﹞如安乐世界菩萨，无数声闻亦然，良以法有顿渐，是故人分大小，具如九品生彼土后，入大小位皆由闻法验知，应彼净土，度生须论渐顿二种身说。○二「此中」下，本观慈悲。﹝智者疏﹞此中应明别圆本观，所起慈悲，今遍法界，起应例前思之（云云）。﹝知礼记﹞如上所明，三土垂形，五时化物。秽指释迦，净约弥陀，二佛化事，教文备彰，以显观音示现佛身，与此不异。分真究竟体用同故，果用若此岂无本因？故今却寻本观誓愿，是修别圆观行之时，起慈悲誓，期遍法界，现身说法度诸众生。今住寂光，本誓所熏，能遍三土，形声利益，例前赴难，本誓文中已备说也。○三「问经」下，简土名体二，初辩土名二，初问。﹝智者疏﹞问：「经但言游于娑婆，不言实报方便等国。」﹝知礼记﹞娑婆之名翻为堪忍，于同居中尚不通净，那得具约三土释邪？○二答。﹝智者疏﹞答：「总答中云游诸国土，诸是不一，岂止独娑婆耶？又如大本文云：『若能深观，见我在耆阇崛山，共声闻菩萨僧，此即娑婆，而是方便也。』又云：『即见我纯诸菩萨，无声闻缘觉者，即此是实报也。』故约二土明义无咎。﹝知礼记﹞菩萨举一以为问端，如来称法周遍为答，故云以种种形游诸国土，横亘十方，竖彻三土，故言诸也，皆是观音应身游处。此约如来，答过于问，据文释也，若更约义，其相宛然，何者？经示方便及实报土不离娑婆，故云若闻长寿，深心信解，则为见佛，常在耆阇崛山，共大菩萨诸声闻众，围绕说法。既云常在耆山，则劫火洞然，此土安隐。复以菩萨共诸声闻而为听众，岂非娑婆即方便土。复云：又见娑婆世界，其地琉璃，乃至楼观，皆悉宝成，其菩萨众，咸处其中。既云又见，即非前处，唯有菩萨不共声闻，即纯菩萨而为僧也，验知娑婆即是实报。此文皆是四信妙观，即于堪忍，而见二土，观音深智游于娑婆，岂容独应同居秽邪？○二「问二」下，明上体二，初问。﹝智者疏﹞问：「二同称为法性，云何异？」﹝知礼记﹞大论云：「出三界外有净土，声闻辟支佛出生其中。」受法性身，非分段生，即方便土也。大品云：「法身佛为法性身菩萨说法，其听法众非生死人。」但云菩萨不共二乘，即实报土也。二土不同，皆称法性，云何分别？○二答。﹝智者疏﹞答：「真谛中道，此则大异。」﹝知礼记﹞小乘灰断无界外生，论云出界，复云受身，此据大说。大乘法性，体本常住，即是一切色心之源。何者小？谓色心因见思有，故因缚断其果，永忘大说。色心因惑生灭，不因惑有，体是法性，见思若尽，无明全在，则当真谛。法性色心方便生灭，无明分破，本性分显，义当中道。法性色心实报生灭，无明究尽，则复本性常住，色心离生死相，常寂光也。今明方便及实报土，法性名同约断惑论真中大异。○二「次明」下，菩萨二，初明应相二，初辅佛不同。﹝智者疏﹞次明应以菩萨得度者，或上地下地，三藏通别圆等，辅佛不同。若佛于实报作佛，观音即为实报菩萨形，或作方便土菩萨形，或作同居土菩萨形，赴利钝两缘。﹝知礼记﹞横论四教，竖则三土，同居四教，各有教主，各有菩萨，辅翊化机。方便二教，实报一圆，各须菩萨辅佛逗缘。○二「赴利」下，赴缘有异。﹝智者疏﹞赴利缘者，即如华严中法慧金刚藏等，赴钝缘者，或如弥勒等。若佛转五味法门，法门兴废，辅佛菩萨亦节节兴废，若权若实，广利众生。﹝知礼记﹞大略而分，顿部根利，渐教根钝。若委论者，顿中别钝，渐中圆利。所说之法，随机废兴，辅佛菩萨亦随改转，不可文备，宜准教思。○二「此中」下，明本观佛章略述。﹝智者疏﹞此中亦应明别圆本观机应。○三支佛。﹝智者疏﹞次明应以支佛者，如文殊二万亿劫作支佛，化众生现身说法。﹝知礼记﹞若论独觉，既不值佛禀教，何能说法？欲化众生，但现神变。今云说法，乃论佛世禀因缘教者也。此明权示，亦引其类，随味而转，同声闻也。○四「次明」下，声闻二，初明所现。﹝智者疏﹞次明应以声闻身者，或作三藏，或作通教声闻，或作随五味转声闻。○二「内秘」下，明能现，前列所现，全同实行，今明能现，知是大权，此中有四，初能现意。﹝智者疏﹞内秘外现庄严，四枯四荣，引导众生。﹝知礼记﹞外示权迹，意在庄严，涅槃双树。言双树者，四方各双，东方一双，一枯一荣，南西北方，亦复如是。东方枯荣表常、无常，南：乐、无乐，西：我、无我，北：净、不净，如来于中北首而卧，入般涅槃，则表双非常无常等。经文略举因中六人，即是身子、目连、空生、那律、迦叶、阿难，及果一人即如来，是此皆善能庄严双树。斯盖如来与身子等，久证三德，欲令众生得入秘藏双非常等真四德，故初于三藏，主伴相与，同诸实行，殷勤修证无常、无乐、无我、无净，成四枯也。次于二酥，褒圆折偏，耻小慕大，说菩萨法，引诸众生，破于无常，修学常等，成四荣也。至法华会及今涅槃，引诸众生，皆同证入，非枯非荣，中道四德。大般涅槃经示主伴一代化功，今已成就，乃于双树中间涅槃而表显之，故云六人及以如来能严双树。观音示现声闻之身，其意如是。○二「次引」下，能现人。﹝智者疏﹞次引华严中诸菩萨比丘入法界，所见住不思议法门者，成此义也。﹝知礼记﹞善财所见诸善知识，如海云比丘，善住比丘，现声闻身，说别圆法。二乘机扣，即说藏通，既住不思议法门，何所不说。此合今文人法四句。○三「次引大」下，能现法。﹝智者疏﹞次引大经四种观十二因缘，观别圆本地慈悲，不取不舍，今作四种圣人，普应一切。﹝知礼记﹞上总约法彰能现人，今此的示现小之术，故引大经四种之智，观十二缘得四乘果。观音若修别观，则次第用四智观缘；若修圆观，则一心用四因缘智。而于一一，皆起誓愿度诸众生，不取四相，不舍四法。不取故非有，不舍故非空；双遮二边，即无缘誓；双照生法，即四慈悲。今行愿成，故遍法界现四形声，普应一切。今于四中，的取下智，为能现法。○四「问」下，寄料简二，初问。﹝智者疏﹞问：「佛云何度佛？」﹝知礼记﹞因前分别以十界身，应十界机，一多交互，虽成四句，而终有佛度于佛界，故有今问。○二答。﹝智者疏﹞答：「等觉菩萨作佛身，度初地佛，何意不得？如人亦能度人（云云）。」﹝知礼记﹞答中等觉度初地者，约别教义也。以圆六即佛义太宽，别教登地佛界义显。何者别教三贤用于三乘所修观法？入地证中迥超九界，始本分合，体用同佛故。然是分证，惑必厚薄，智论浅深，是故上位现化他佛，度于下位自行之佛，取譬人中师度弟子。须知能度之佛，或现八相，或坐华王。所度之佛必作因身，以佛威仪非禀法相故，四教佛皆无师智。又今一往且云等觉度于初地，若本下迹高，可云初地度于等觉，以示佛迹是妙觉身，乃由极果加被故也。【「应以梵王身得度者，即现梵王身而为说法；应以帝释身得度者，即现帝释身而为说法；应以自在天身得度者，即现自在天身而为说法；应以大自在天身得度者，即现大自在天身而为说法；应以天大将军身得度者，即现天大将军身而为说法；应以毗沙门身得度者，即现毗沙门身而为说法；】○二「二明」下，天身六，初梵王二，初释名相。﹝智者疏﹞二明梵身者。梵即色天主，名为尸弃，此云顶髻。璎珞明四禅皆有王，此言梵者，应是初禅顶，犹有觉观语法得为千界之主也。○二「观音」下，明本观。﹝智者疏﹞观音修白色三昧，不取不舍，不取故不。随禅生不舍故应，为梵王说出欲论，四句现身，以权引实。﹝知礼记﹞此天依正多是白色，观音因时观于白色，即空假中住白法界，即是此有真常我性，名王三昧。不取不舍者，不取此禅有相谓见思也；不取此禅空相尘沙也；不取此禅亦有亦无相，非有非无相，无明也；则不随三惑生于此禅三土也。以不舍故，即能应为凡夫梵王同居也。复能应为方便梵王，即阿含云：已证三果将入方便土也。复能应为实报梵王，即仁王云：证七地故，说出欲论，亦三惑欲也。四句现身，即是感应，一多相对，以成四句。以权引实，引三土实行人也。具如佛章，下去诸身，皆应例此。○二帝释。﹝智者疏﹞应以帝释身者，此地居天主也，具云释迦提桓因陀罗。释迦言能提桓，只是提婆，提婆即是天因陀罗，名主能作天主。菩萨修难伏三昧，不取不舍，说种种胜论，四句现身，以权引实。○三自在。﹝智者疏﹞自在天是欲界顶，具云婆舍跋提。此云他化自在，假他所作以成己乐，即是魔王也。净名云：「多是不思议解脱菩萨住赤色三昧，不取不舍，应为魔王，令诸魔界即是佛界。」四句现身，以权引实。○四大自在。﹝智者疏﹞大自在即色界顶，魔榼首罗也，楼炭称为阿迦尼吒，华严称为色究竟，或有人以为第六天，而诸经论多称大自在，是色界顶。释论云：「过净居天有十住菩萨，号大自在大千界主。」十住经云：「大自在天光明胜一切众生，涅槃献供大自在天最胜，故非第六天。」释论云：「魔醯首罗此称大自在，骑白牛，八臂三眼，是诸天将。」未知此是同名为即指王为将。○五天大将军。﹝智者疏﹞天大将军者，如金光明即以散脂为大将。大经云：「八健提天中力士。」释论称魔醯首罗如前，又称鸠摩伽此，云童子骑孔雀。擎鸡持铎，捉赤幡韦纽，此称遍闻；四臂捉贝持论骑金翅鸟，皆是诸天大将。未知此大将军定是何等四句相对。﹝知礼记﹞阙释毗沙门，以可见故。【「应以小王身得度者，即现小王身而为说法；应以长者身得度者，即现长者身而为说法；应以居士身得度者，即现居士身而为说法；应以宰官身得度者，即现宰官身而为说法；应以婆罗门身得度者，即现婆罗门身而为说法；】○三「小王」下，人身五，初小王。﹝智者疏﹞小王身者，或云天王为大，人王为小。就人王中，四种转轮王自有大小；如非四轮王，有名粟散王，自有小大；中国名大，附庸名小，传传相望。今言小者，小尚为之，何况其大耶？此亦有四句，何独为福业，受报入同居土，具足化他共修功德，慈心利物是为王也。○二长者。﹝智者疏﹞长者身者，应释十长人之德，内合法门。﹝知礼记﹞十长人之德，如大本疏第五云：世间长者备十种德：一姓贵，二位高，三大富，四威猛，五智深，六年耆，七行净，八礼备，九上叹，十下归。姓则三皇五帝之裔，左貂右插之家；位则辅弼丞相，盐梅阿衡；富则铜陵金谷，丰饶侈靡；威则严霜隆重，不肃而成；智则胸如武库，权奇超拔；年则苍苍棱棱，物仪所伏；行则白圭无玷，所行如言；礼则节度庠序，世所式瞻；上则一人所敬，下则四海所归。内合如来十种功德及观心十德，具彰彼疏。○三居士。﹝智者疏﹞居士者，多积贿货，居业丰盈，以此为名也。○四宰官。﹝智者疏﹞宰官者，宰主义，官是功能。义谓三台，以功能能辅政于主，故云宰官。郡县亦称为宰官，宰政民下也。○五婆罗门。﹝智者疏﹞婆罗门者，称为净行，劫初种族，山野自闲，人以称之也。一一身皆有四句本观。【「应以比丘、比丘尼、优婆塞、优婆夷身得度者，即现比丘、比丘尼、优娑塞、优婆夷身而为说法；】○四「次列」下，四众。﹝智者疏﹞次列四众，释如旧。﹝知礼记﹞比丘者，或言有翻，或言无翻。有翻者，此云除馑众生，在因无法自资，得果多所馑乏；出家戒行是良福田，能生物善，除因果之馑乏也。无翻者，名含三义：一破恶，二怖魔，三乞士（云云）。比丘尼者，比丘同前；尼者，此翻女也。优婆塞，此云近事男；优婆夷，此云近事女；以受归戒，堪近事出家二众。又在家二众，或翻为清信士、清信女。【「应以长者、居士、宰官、婆罗门妇女身得度者，即现妇女身而为说法；】○五妇女。﹝智者疏﹞次妇女者，不明小王妇女者，王家禁固不得游散，化物为难，故不作。若如妙音，即云于王后宫变为女像也。【「应以童男、童女身得度者，即现童男、童女身而为说法；】○六童真。﹝智者疏﹞童男女者，取妙庄严二子释之。华严童子算砂嬉戏也。【「应以天龙、夜叉、乾闼婆、阿修罗、迦楼罗、紧那罗、摩睺罗迦、人非人等身得度者，即皆现之而为说法；】○七八部八，初天。﹝智者疏﹞七明八部者，上列大威德天，今更举二十八天等，或可星宿掌人间者也。○二龙。﹝智者疏﹞龙有四种：一守天宫殿，持令不落，人间屋上作龙像之尔。二兴云致雨益人间者。三地龙决江开渎。四伏藏守转轮王大福人藏也。肇师但出三，不出天龙。○三夜叉。﹝智者疏﹞夜叉，此云捷疾，此有三处：海岛、空中、天上，传传相持，不得食人。佛，初成道及说法传唱至天。○四乾闼婆。﹝智者疏﹞乾闼婆，此云香阴，帝释乐神，在须弥南金刚窟住，天欲作乐其心动。什师云：在宝山中住，身有异相，即上奏乐也。○五阿修罗。﹝智者疏﹞阿修罗，千头二千手，万头二万手，或三头六手，此云无酒。一持不饮酒戒，男丑女端，在众相山中住，或言居海底，风轮持水如云，居其下。上文云：居在大海边有大力，口诃日月，日月为之失光，掌搏须弥，须弥为之跛[(蹄-帝)+(谪-言)]。入海齐腰，见天饮甘露，而四天下采华置大海中酿，海中众生业力持，进失甘露，退不成酒，即断酒，故云无酒神。不饮酒故得大力也。○六迦楼罗。﹝智者疏﹞迦楼罗者，此云金翅，翅头金色，因以名之此鸟。与龙约：汝绕须弥令断，我搏海见泥，我不如，输子为汝给使；汝不如，输子与我啖。天力持须弥，不可断故龙输子。卵生食卵，龙不能食三生；湿生食二，胎生食三，化生食四。○七紧那罗。﹝智者疏﹞紧那罗者，天帝丝竹乐神，小不如乾闼婆，形似人而头有角，亦呼为疑神，亦为人非人，今不取人非人释紧那罗，此乃是结八部数尔。○八摩睺罗伽。﹝智者疏﹞摩睺者，什师云是地龙；肇师云是大蟒，腹行也。八部皆能变本形，在座听法也。【「应以执金刚神得度者，即现执金刚神而为说法。】○八金刚二，初释相。﹝智者疏﹞金刚非八部数，手执此宝护持佛法，或言在欲色天中教化诸天，即大权神也。经云：是吾之兄。○二问答二，初问。﹝智者疏﹞问：「上界身可化下，下界身云何化上？」○二答。﹝智者疏﹞答：「菩萨所为应以得度，乃应之尔，如王闻蚁斗。」【「无尽意！是观世音菩萨成就如是功德，以种种形，游诸国土，度脱众生。】○第二总答三，初牒章示文意二，初牒章。﹝智者疏﹞第二从成就如是功德者，是总答也。○二示文。﹝智者疏﹞此则结别开总。「成就如是功德」是结别也，「以种种形游诸国土」是总答也。○二「诸名」下，依文明义广二，初依文释二，初明垂应遍三土。﹝智者疏﹞诸名不一，横则遍周十方，竖则冠通三土。随机变现，何止三十三身？托化逐缘，岂局在娑婆世界？﹝知礼记﹞就同居说，十方土异，约上二土，则无异域。故同居对方便，一异分之；方便对实报，融不融别；实报对寂光，相无相简。若同居中众生种类尘沙莫喻，观音悉能示其三业，而度脱之。经文所列三十三身，盖略示也。欲彰周遍，故总示云：以种种形游诸国土，广脱众生也。○二「以种」下，据总文示三广。﹝智者疏﹞以种种形，总明示现身广；游诸国土，总明所化处广；度脱众生，总明得益广。﹝知礼记﹞不明三广，但依别答，则成限局观音应化矣。○二「言虽」下，结义广。﹝智者疏﹞言虽略上义极广，前故称为总答也。○三「善财」下，按义显他狭二，初明文广义狭。﹝智者疏﹞善财入法界文虽广，义未必该十法界。○二斥违义立宗。﹝智者疏﹞地人见文广，判为圆宗；见法华文略，判为不真宗；若寻此意，无不真之义也。﹝知礼记﹞若寻今意，一菩萨身能现十界，复云以种种形，游诸国土，度脱众生，三广义彰，不可思说。经文明示普门示现，佛意令知本性发明，就何文义云梦幻不真？略是刚然，贬挫妙典，故知此师但见文略，不究理圆，故作斯判矣！○第三劝供养二，初标章立意二，初标章。﹝智者疏﹞三从「是故汝等」去，是劝供养也。○二「佛答」下，立意二，初明始终相称二，初示今立章二，初前后皆三二，初叙前三。﹝智者疏﹞佛答前问，先总后别，末劝受持。而众生仰荷冥益，但可持名秉字而已，故前开三段，始终开合，于义相称。○二「佛答后」下，示今三。﹝智者疏﹞佛答后问，前别后总，末劝供养，众生既荷显益，见色闻声故劝供养，此则开合始终相称。○二「而总」下，明总别互举。﹝智者疏﹞而总别前后者互举尔。○二「有人」下，斥他伤义。﹝智者疏﹞有人以总答为叹德，此分文伤义。﹝知礼记﹞前三后三，始终开合，各得相称。若以总答为叹德者，则令后三义不相称。佛以总答广前别答，若废总答，则令三广义意不显，故云伤义。○二「问后」下，问答释疑二，初番二，初疑前无奉旨。﹝智者疏﹞问：「后劝供养，受旨奉璎珞，前劝持名，何得无耶？」○二答默念成机二，初明默念。﹝智者疏﹞答：「默念持名，故不彰文，供养事显，须脱璎珞也。」﹝知礼记﹞前劝持名唯令心念，是故受旨，但当冥默。后劝供养，必假外物，以表内怀，是故解璎而为法施。○二「又欲」下，互成机。﹝智者疏﹞又欲成冥显义，前是显机，更持名默念，即成冥机。后是冥机，复更供养，即成显机，合二义具足。﹝知礼记﹞前陈三业，已是显机，奉旨默念，更成冥感。今但宿善，即是冥机，奉旨解璎，即成显感。前后互现，各有深致。○二番二，初问以机难应。﹝智者疏﹞问：「亦应更成二应耶？」○二答以机显应。﹝智者疏﹞答：「二机既具，必知有应，故不更说。」○二「初劝」下，依文释义二，初分文。﹝智者疏﹞初劝供养，二奉旨。初又二。【「是故汝等，应当一心供养观世音菩萨。】○二「先称」下，释义二，初劝供养二，初称美。﹝智者疏﹞先称美功德如文。【「是观世音菩萨摩诃萨于怖畏急难之中，能施无畏，是故此娑婆世界，皆号之为施无畏者。」】○二「出供」下，出意。﹝智者疏﹞二出供养之意，意者正由能施，众生无畏，从德受名，众生于畏得脱，为作此名。德既无量，名亦应多，不可说不可说也。﹝知礼记﹞若佛顶首楞严经明十四种无畏功德，即以救七难、赴二求、免三毒等，为施无畏。今品既在第二问答之后，明施无畏，似用现身说法，为施无畏。若据文云于怖畏急难之中，能施无畏，亦可总该前番问答，是则真应二身俱为能施，冥显二益皆得无畏。○二奉旨二，初科。﹝智者疏﹞奉旨供养中为六：一奉命，二不受，三重奉，四佛劝，五受，六结其德。【无尽意菩萨白佛言：「世尊！我今当供养观世音菩萨。」即解颈众宝珠璎珞，价直百千两金，而以与之。作是言：「仁者！受此法施珍宝璎珞。」】○二「经文」下，释六，初奉命二，初释解璎二，初事释二，初评众宝文。﹝智者疏﹞经文不定，或众宝璎珞、或珠、或众宝珠，此翻译减长尔。众宝珠者，众宝间珠，共为严饰也。○二「若依」下，释百千价二，初问。﹝智者疏﹞「若依璎珞经，从初住铜宝璎珞，乃至等觉摩尼璎珞，今无尽意位高，那忽止直百千两金？」﹝知礼记﹞经以事璎，表于行璎，诸地功德，庄严法身。既有阶差，故以世宝贵贱为表，今无尽意入位既高，璎珞合用无价之宝，岂可止直十万两金？○二答。﹝智者疏﹞答：「此略言百姓万民，尔实不啻堪此也。」﹝知礼记﹞言百千者，略举多种，如云百姓，岂局一百？万民亦然，约位辩璎，必无价也。○二「若就」下，观解。﹝智者疏﹞若就观解者，将事表理，何得一向事解耶？颈者表中道一实之理，以众多无著法门庄严实相，如璎珞在颈。解者，表菩萨为常舍行，故一切愿行功德，乃至佛智菩提涅槃，亦不住不著，无依无倚，故言解也。大集云：戒定慧陀罗尼以为璎珞庄严法身也。百千是十万，此表一地，有万功德，即十万也。﹝知礼记﹞所言百千，乃以事数，表于理观，岂专约事定其多少？颈是所严，故表中道，此性德也。全性起修，故能严行皆无著也。此行称性，如璎珞在颈；而言解者，菩萨虽有上求下化，一切功德未始不与常舍相应，欲示众生常舍行故，乃解璎珞而为施也。大集盖明行璎严理，一地成万者，了达一心，十界百法，百界千法，千界万法，此之万法，性本具足，全性起修，转名万德，即三学六度，三昧总持，神通智慧，四等四摄，三念八脱，十力无畏，十地悉能分证万德，即成十万。故知言数，不专事也。○二「法施」下，释法施二，初旧取重法施。﹝智者疏﹞法施者，旧云如法施、重法施、求法施、学法施，皆名法施。无尽意重法故施也。﹝知礼记﹞因重圣法，故行财施，是则财法分为两派，理岂然乎？○二今明如法施。﹝智者疏﹞今明如法施也，正以财通于法名财，即是法财，即因缘生法，即空即假即中，三谛一心，一切具足，于法平等，于财亦等，如此施者，即是法施。﹝知礼记﹞法是三谛圆常理性，今体财即性，诸法趣财，是趣不过，财尚叵得，云何当有趣与非趣？故财与法，无二无别；财外无法，法外无财，岂唯财尔！施及受者，皆空假中无非法界，如是乃名，以法界心，对法界境，起法界施。「于财」下，引净名经：以一璎珞分作二分，一分施与最下乞人，一分奉于难胜如来，而作是言：若施主等心施一最下乞人，犹如如来福田之相，无所分别，等于大悲，不求果报，是则名曰具足法施。彼疏释云：此即观所施田，入平等法界，无有二相，成无缘悲，具足一切佛法，不求缘修之报，即是具足法施之会。如此明文，诸师何得但约说法，以明法施？（疏文）彼经居士观于悲田法界等佛，今无尽意对于敬田既称法施，岂不等彼一切众生邪？【时观世音菩萨不肯受之。】○二「不肯」下，不受二，初事释。﹝智者疏﹞不肯受者，事解无尽意奉命供养，我未奉命那忽辄受？亦是事须逊让。○二观解。﹝智者疏﹞观解者，不受三昧广大之用，故无所受。﹝知礼记﹞不受三昧即毕竟空，一心三观，破无不遍。以即空故，不受于有；以即假故，不受于空；以即中故，不受二边；照空假故，不受中道；如是不受，在一心中，方离次第，及以但空，以五不受，义遍衍门，应当料简。【无尽意复白观世音菩萨言：「仁者愍我等故，受此璎珞。」】○三「重白」下，重奉。﹝智者疏﹞重白愍我者，或可请上愍下，或可地位相齐故相愍，或可我为四众，故施仁愍四众。故受以无所受而受诸受。﹝知礼记﹞三义解愍，前二自行，后一利他。此犹事释以无等者，复约理观，求观音受，何者圆论不受，则于诸法，无所遗故，毕竟不受即毕竟受，故云以无所受而受诸受。【尔时，佛告观世音菩萨：「当愍此无尽意菩萨，及四众天龙、夜叉、乾闼婆、阿修罗、迦楼罗、紧那罗、摩睺罗伽、人非人等，故受是璎珞。」】○四佛劝。﹝智者疏﹞佛劝愍者，即是愍一切众生，及四众也。正以菩萨为物故施，为物故受。【即时观世音菩萨愍诸四众及于天龙人非人等，受其璎珞，分作二分，一分奉释迦牟尼佛，一分奉多宝佛塔。】○五受施。﹝智者疏﹞二分者，表事理二因。奉二佛者，将二因趣二果也。理圆即法佛，事圆即报佛，二佛表二果也。﹝知礼记﹞观音本地唯佛能知，今现因身，须求极果，故虽受施，回奉敬田，以一璎珞，作二分者，表于一行必具二因，理则正因，事则缘了，事理不二，名曰妙因。能成二身不思议果，法无增减，而能出缠，性即修故，报有断证，然匪功成。修即性故，若其然者，方曰事理之因，趣于法报之果。不论应身者，因人趣果合表二身，法报若成，应用自发。○六结德。【「无尽意！观世音菩萨有如是自在神力，游于娑婆世界。」】○文后重颂，什公不译，诸师皆谓梵本中有，荆溪云：「此亦未测什公深意。」续高僧传云：「偈是阇那崛多所译。」智者出时，此偈未行，故无所解。荆溪亦于辅行记中，引还著于本人之文，故知具释理亦无妨。近有天竺寺式法师，分节其文，对于长行，二种问答，宛如符契。今依彼科，略消此偈，偈有二十六行，分三：初一行双颂二问二，初一句叹德。【尔时无尽意菩萨以偈问曰：「世尊妙相具，】﹝知礼记﹞世尊具相诚由万德之所庄严，是故叹相，即是美德。○次「我今」下，三句双问二，初一句含上二问。【我今重问彼，】﹝知礼记﹞长行先问得名因缘，次问三业游化之相，今既重颂，岂阙后问。故知句中「问彼」两字，兼含次问也。○二「佛子」下，两句别颂，初问文甚显著。【佛子何因缘，名为观世音？】○二「具足」下，二十二行双颂二答二，初二句经家叙。【具足妙相尊，偈答无尽意。】﹝知礼记﹞缉缀之语，合当直说，今为偈者或集经者，乘便颂之；或是崛多以偈翻之，贯散无在。○二「汝听」下，正颂佛答二，初一行半加颂总叹愿行。【汝听观音行，善应诸方所。弘誓深如海，历劫不思议，侍多千亿佛，发大清净愿。】﹝知礼记﹞「汝听」二字，敕令审谛。观音行者，一心三智，观彼类音，令无量苦，一时解脱，即是己成利他行也。不动真心，垂形三土，方名善应，处处现往，故曰诸方。此二句总叹所克真应二身，次则总论能成行愿。初明始心四弘愿广，复示行行经劫难量，以誓深故，长时不退。以时长故，值佛唯多随佛作为，方名侍佛修诸佛行也。一一佛所皆发净愿后心别愿也，若不尔者，安得真智遍拔众苦，安能应身普度一切？○二「我为」下，别颂二答二，初颂，初答观音得名二，初一行颂总答。【我为汝略说，闻名及见身，心念不空过，能灭诸有苦。】﹝知礼记﹞举要言之，故云略说。闻名故称口业机也，见身故礼身业机也，心念正当意业机也，上明冥应。今云见身，二应具也，亦可见于妙智之身，不亏冥应。长行总答，机但称名；而别答中，机具三业。至今重颂，总中三业，别但心念，绮文互现，颂之巧也。○二「假使」下，颂别答二，初十二行颂七难十二，初一行颂第一火难。【假使兴害意，推落大火坑，念彼观音力，火坑变成池。】﹝知礼记﹞如前疏释，下去诸难皆可例知。问：「上长行中，求离三毒，常念观音。疏云：『常念乃是正念，体达烦恼即是实际。』无能无所，今偈那云念彼观音，彼此既分，岂忘能所？」答：「圆妙之教，不可情求，文似相违，义释一揆。即于无差而说差故，岂有差别异无差邪？今文言彼，义当两向：若就佛说，观音为彼，即是师弟而分彼此；若就众生念彼观音，此乃感应而分彼此。师弟感应，妙教诠之，皆是法界，一一圆融，众生乃感，心中彼佛，诸佛还应，心内彼生。此教行人或遭苦难，念彼观音，岂谓能念异所念邪？以知皆是法界故也。达彼观音，即念而具，既知即念，有何能所？故彼此虽分，能所俱绝，是故偈文虽云念彼，与上正念，全不相违。」问：「求脱苦难，心念观音，一切机缘俱能感圣，今释念彼，那但约圆，岂果报等机全不能感？」答：「王三昧力，救一一难，皆论十番，始离恶报，终入寂光，十界众机，谁不蒙益。疏释前答，此义备彰，颂开七难，而为十二，各合具明十番感应，但以部意正在醍醐，是故长行佛示意机，唯令常念。常念必须绝于破立，今闻重颂念彼观音，必合疑云：前令绝所今教念彼，岂不相违？故须约圆，释此伏难。彼此即念，能所岂存？学者应知观音应物，虽无所遗，今宗示人唯在妙观，是故前疏释乎意机，全废余涂，一向圆解；至今重颂，念彼观音，岂可异前。自从浅解违大师意，劝今学人，若说若行，勿离圆观，一苦一乐，常念观音，既成妙机，何爽圆应？一实事益，念念常沾。」○二「或漂」下，一行颂第二水难。【或漂流巨海，龙鱼诸鬼难，念彼观音力，波浪不能没。】○三「或在」下，一行加颂堕须弥峰。【或在须弥峰，为人所推堕，念彼观音力，如日虚空住。】○四「或被」下，一行加颂堕金刚山。【或被恶人逐，堕落金刚山，念彼观音力，不能损一毛。】○五「或值」下，一行超颂怨贼难。【或值怨贼绕，各执刀加害，念彼观音力，咸即起慈心。】○六「或遭」下，一行颂刀杖难。【或遭王难苦，临刑欲寿终，念彼观音力，刀寻段段坏。】○七「或囚」下，颂幽执难。【或囚禁枷锁，手足被杻械，念彼观音力，释然得解脱。】○八「咒诅」下，加颂咒诅难。【咒诅诸毒药，所欲害身者，念彼观音力，还著于本人。】﹝知礼记﹞还著本人者，凡咒毒药，乃用鬼法，欲害于人。前人邪念，方受其害，若能正念，还著本人。如譬喻经中，有清信士，初持五戒，后时衰老，多有废忘。尔时山中有渴梵志，从其乞饮，田家事忙，不暇看之，遂恨而去。梵志能起尸使鬼，召得杀鬼，敕曰：「彼辱我，往杀之。」山中有罗汉知往诣田家语言：「汝今夜早然灯，勤三自归，口诵守口，身莫犯偈，慈念众生，可得安稳。」主人如教，通晓念佛诵戒，鬼至晓求其微尤，无能得害。鬼神之法，人令其杀，即便欲杀，但彼有不可杀之德，法当却杀其使鬼者，其鬼乃恚，欲害梵志。罗汉蔽之，令鬼不见。田家悟道，梵志得活，辅行引之云：正是观音经中，还著于本人之文。○九「或遇」下，追颂罗刹难。【或遇恶罗刹，毒龙诸见等，念彼观音力，时悉不敢害。】○十「若恶」下，加颂恶兽难。【若恶兽围绕，利牙爪可怖，念彼观音力，疾走无边方。】○十一「蚖蛇」下，加颂蛇蝎难。【蚖蛇及蝮蝎，气毒烟火然，念彼观音力，寻声自回去。】○十二「云雷」下，加颂雷雨难。【云雷鼓掣电，降雹澍大雨，念彼观音力，应时得消散。】﹝知礼记﹞足前七难，而为十二，皆须具约报业烦恼，六道四教，一一释之。若论所表，不出六种，须弥金刚，亦是地种；雷雨属水；兽蛇咒诅，同是有情，皆表识种。菩萨因中于此六种修别圆观，今住六种如实之际，故遍法界救诸苦难，皆令得住六种本际。斯是观音证恶法性于恶自在，方能任运遍赴诸难。以要言之，一切依正，皆是观音妙身妙心。一切众生于圣色心，而自为难，求救三业，亦即观音。是故机成即时而应当以此义，念念观之，何患不同观音利物！○二「众生」下，一行总颂三毒二求。【众生被困畑，无量苦逼身，观音妙智力，能救世间苦。】﹝知礼记﹞一切众生，多于界内贪嗔邪见，及以界外三毒之惑，外则无于报得男女，内则乏于定慧。男女致招二种生死困畑，是故名为无量苦逼，若其能以正助为机，即感真身妙智之力，救于二种世间之苦。疏解长行，三毒二求，义该一切，对今重颂，更无所遗。○二「具足」下，颂次答普门示现二，初正颂示现二，初一行超颂总答。【具足神通力，广修智方便，十方诸国土，无刹不现身。】﹝知礼记﹞长行先别后总，以总结别。今颂先总后别，开总出别，前后互显矣。长行总答云：以种种形游诸国土度脱众生，今颂却论能应之由，由神通力及智方便也。若匪千如全体之用，不名具足神通力也。通虽性具，复由广修妙智方便，照性发通，故得普门示现自在。十方无外，三土非他，不离一心，遍应诸刹。○二「种种」下，追颂别答，上长行中别列诸身，身皆三业。今颂别示三业，业皆遍周，重颂之巧也。文三：初一行别颂身业普应。【种种诸恶趣，地狱鬼畜生，生老病死苦，以渐悉令灭。】﹝知礼记﹞合明十界，但示三涂，以下况上也。又种种恶趣通指九界，九界望佛皆名为恶，次别举三涂极恶故也，九界二死皆有四相，渐令除灭归于常寂。○二「真观」下，颂意业普观二，初一行明本观慈悲。【真观清净观，广大智慧观，悲观及慈观，常愿常瞻仰。】﹝知礼记﹞有五观字皆去声呼。具明三观，及以慈悲，真观空也；清净观假也，假从空得，无见思染，故名清净。又空唯自净，假令他净，故名清净。又不思议假三观具足，离三惑染，故名清净。广大智慧观中也，双遮双照无偏无待，即平等大慧也。此之三观，或次第修，或不次修，无不皆以慈悲合运。而其慈悲皆称观者，其意有二：一者、慈悲是观，如四无量心名四种禅，禅即观也；观音乃以无缘慈悲观察众生名慈悲观。二者、慈悲之法必用三观，良以三观能成众行，用三观拔苦，故名悲观；用三观与乐，故名慈观。故上文云：即时观其音声，皆得解脱。岂非悲心用于三观！虽有二解，体是一也。菩萨从初至于邻极，三观慈悲未始离念，故令众生常愿修此，常仰兹观。疏解长行冥显二应，因中合有本观慈悲，后译重颂，果有其文，信智者言冥符佛意。○二「无垢」下，一行明智光遍照。【无垢清净光，慧日破诸暗，能伏灾风火，普明照世间。】﹝知礼记﹞三观慈悲，因中立誓也；智光遍照，果上益物鉴机也。无垢净光，照穷正性，察其本末。若其不破三惑诸暗，二死风火，何能普益二世间机？火灾至初禅喻同居生死，风灾至三禅喻实报生死，水灾至二禅喻方便生死，举二不言水者，中可例知。○三「悲体」下，一行颂口业普说二，初二句颂二轮化本。【悲体戒雷震，慈意妙大云，】﹝知礼记﹞说虽在口，必假身意为授法本。初句者为法现形，本期救苦，故说法身名为悲体，此身先用戒德，警人如天震雷物无不肃。次句者，菩萨以慈而为心意，无缘而被名之为妙物无不覆，譬若大云，二轮既施然可授法。○二「澍甘」下，二句正颂口轮说法。【澍甘露法雨，灭除烦恼焰。】﹝知礼记﹞甘露者，智者云：诸天不死之神药也。所宣至理，解必无生，若匪无生，焉能不死？本性常法，非说那知？于慈云中，澍大法雨，众生受者，三惑焰灭，以兹三普为入道门，故当别颂普门义也。○二「诤讼」下，加颂显权。【诤讼经官处，怖畏军阵中，念彼观音力，众怨悉退散。】﹝知礼记﹞长行显应以被冥机，疏以施璎彰显机义。今逢重颂有显机文，益见天台冥契圣旨。事系讼庭，身临战阵，心忧刑罚，命虑兵残，今昔冤仇，此时合会。一心致感，众难皆袪，亦可例前。疏释七难通于三障，即诤讼等义该诸有，及以三乘思之可见。○三「妙音」下，三行双颂二劝二，初颂劝受持二，初一行明智境深妙以劝常念。【妙音观世音，梵音海潮音，胜彼世间音，是故须常念。】﹝知礼记﹞初三句中，有五「音」字，皆是众生称唱。言音，以由菩萨妙智观故，皆成妙境。三智照故音成三境。双遮空有，即成妙音。双照空有，即成世音。世即二世间也，不别而别，此二音字，中智境也。梵是四等慈悲喜舍，四观照之，即成俗谛，故名梵音。称俗照机，若熟若脱，时节不差，名海潮音。此二音字，假智境也。毕竟空智出九界情，照众生音，超二世相，是故名为胜世间音。此一音字，空智境也。言虽次第，观在一心，智外无音，音外无智，境智冥一，思虑顿忘，是故须常念者，正劝持念也。此之类音，虽是众生口业所发，大圣三智照成三谛，即是三身，故劝行者念此三身。言常念者，如疏解云：即是正念，非破非立，无能无所，三谛俱照，三观俱亡，不次不偏，名常名正，若其然者，名为妙机。○二「念念」下，一行明感应难测以劝勿疑。【念念勿生疑，观世音净圣，于苦恼死畑，能为作依怙。】﹝知礼记﹞上先举境智，次劝常念；今先劝勿疑，次陈感应，左右互显耳。言念念者，相续系念也。念即观音深妙智境，虽达常住，未免迁流。即于迁流，照常境智，是则念念不离观音。如大师示众偈云：「实心系实境，实缘次第生，实实迭相注，自然入实理。」言实缘者，刹那念也，次第而起，一一皆是实观之缘。如是系念，唯慎生疑，疑兕若生，理境斯障，故明圣德以劝息疑。纵久修不成，求之未应，须知净圣冥资不虚，于二死中，如父如母，可依可怙，念念持护，感应必彰。然疑有三所：谓疑人、疑法、疑自，今但举人，其二可息。劝令常念，复诫生疑，疑去念成，劝持意足。○二「具二」下，一行颂劝供养。【具一切功德，慈眼视众生，福聚海无量，是故应顶礼。」】﹝知礼记﹞先举功德，方劝顶礼，初句总示一切功德，次二句别彰慈眼，及以福聚。慈为善本，福收万行，结示普门，劝修供养。礼既属身，身必具口，非意不行，顶礼已成，三业供养。【尔时，持地菩萨即从座起，前白佛言：「世尊！若有众生闻是观世音菩萨品自在之业，普门示现神通力者，当知是人功德不少。」】○第三叹闻品功德二，初持地叹功德二，初释闻上二益。﹝智者疏﹞第三从持地说去，叹闻品功德也。文云闻是观世音者，是闻上冥益一段问答也。普门品者，是闻显益一段问答也。﹝知礼记﹞经云持地者，宝云经云：菩萨有十法名持地三昧如世间地：一者广大，二众生依，三无好恶，四受大雨，五生草木，六种子所依，七生众宝，八生众药，九风不动，十师子吼亦不能惊。菩萨亦尔，经一一合，妙乐引彼释今持地，结云：以八教判方应今经。○二「此中」下，释自在之义。﹝智者疏﹞此中明自在业者，若是凡夫之业，为爱所润，有漏因缘，不得自在。观音为调伏十法界，示此三业，慈悲力润，随感受生，不为烦恼所累，故言自在业，为中道第一义谛，所摄于二谛中得自在。﹝知礼记﹞业有多种，大约论三：一有漏业，为见思所润，受分段土生。二无漏业。三非漏非无漏业。同为无明所润，受变易土生。此约自行受生，以说若利他者，皆以慈悲润彼，彼业同他受生，三藏菩萨，众生缘慈，润有漏业，同居业生。通教菩萨，法缘慈润，有漏业习，于同居土，神通受生。法身菩萨，无缘慈润，不思议业，三土应生。今观世音等觉后心无缘慈悲，润于中道自在之业，故云中谛摄也。应十界，感十方净秽，方便、实报，同彼机类，现身说法，故云于二谛得自在也，即普门示现神通力矣。闻者能得观行，真似微妙功德，故云不少。【佛说是普门品时，众中八万四千众生，皆发无等等阿耨多罗三藐三菩提心。】○二「无等」下，闻品获利益二，初约四悉释无等等，疏有四节，结云四悉以明发心，初释四，初世界。﹝智者疏﹞无等等者，二乘虽出三界，犹有上法，非是无等，佛是极地，故言无等。发求佛心，故言无等等，等于佛也。﹝知礼记﹞二乘有上，是可等法；佛智无上，是无等法。初发大心，等于无等，即无等中而论于等，只是等于佛智故也。大小体别，名世界也。○二「又约」下，为人。﹝智者疏﹞又约心，心中具足八万四千法门，若发实相心，即是等八万四千法门也。﹝知礼记﹞乃以人数用表法门，刹那刹那，莫不具足八万四千净秽之法。此一一法无非实相，若缘诸法，作念而修，尘劫不等性中八万。若即实相，无缘发心，刹那能等八万四千究竟之法，发实相心，是生理善，即为人也。○三「亦是」下，对治。﹝智者疏﹞亦是八万四千波罗蜜，亦是八万四千尘劳门，为如来种。﹝知礼记﹞八万四千始终无改，迷即尘劳，悟即彼岸，说波罗蜜，翻彼尘劳，即对治也。○四「故经」下，第一义。﹝智者疏﹞故经云：发心毕竟二不别如是二心，前心难，今发初心，等于后心，初心虽发故言是无等，等于后心，名无等等。﹝知礼记﹞前心难者，初破无明，实为难事。大经所赞，正在分真，是故顶礼。初发心，即发心住也，此位能具四十一位真应功德，此心超胜已不可等，此不可等，等于妙觉，既是真发，即第一义。○二「此即」下，结。﹝智者疏﹞此即四悉檀意明发心也。﹝知礼记﹞上之四释，初四等果，二、三等理，果理不二，岂有阶差？然约诸文，三慧四悉，多就位辩，故须四释，不别而别，约位而明五品，闻慧即超二乘，不二观成凡心等佛。小果有上，大果无等，小大差别，故当世界，初信至七位，当思慧。既粗垢先除，发实相似解照乎性德八万法门，既生理善，故属为人。八信至十位，当修慧，内外尘沙不除，自遣能以性中八万功德，对破逆修，八万尘劳，自他恶破，故属对治；初发心住三慧，功成性三圆发四十二位，互具虽等，较其难易，初入功深，此位始得，真心开发，名第一义。○二「发心」下，约三即显真发。﹝智者疏﹞发心有三：一名字发，即五品弟子。二相似发，是六根清净。三分真发，即，初住已上。此发心是真发心也。﹝知礼记﹞名字发者，于能诠名，豁然开发三种菩提，愿行之心。对违顺境，此心弥炽，圆伏三惑，名观行成。若名字即纵能勤修八法成乘，以未开悟，不名为发。今发观行，称名字者，盖此五品，非真非似，但是信解诠妙名字，于妙三谛，决无疑滞，能伏无明，不为境动，是故称为名字发也。相似发者，因观加功，故三菩提倍前开发，似于本性，六根互用，稍类分真，如[金+俞]比金，犹火先暖，故名相似发。菩提心真心发者，一发一切发，发一切方便，发一切观照，发一切真性，此三菩提，圆融通达，不前不后，亦不一时，分证三德，分同果佛。故华严云：，初发心时，使成正觉，所有慧身，不由他悟，微妙净法身，湛然应一切。始从，初住，终至等觉，皆有此发，位位转深，前之二发，相显故来，经文结益，正在真发。
