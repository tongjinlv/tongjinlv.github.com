金刚般若经依天亲菩萨论赞略释秦本义记　　　　　　　　　　　　　　　西京崇圣寺沙门　知恩　　集　　将释此经，五门分别：一、辨教因缘，二、定经宗旨，三、明处会，四、叙翻译，五、正释文义。第一、辨教因缘者，于中有十：　　（一）为宣说菩萨行故。如经：汝今谛听，当为汝说，善男子、善女人，发阿耨多罗三藐三菩提心，应如是住，如是降伏其心等。　　（二）随顺诸佛法故。如经：须菩提！于意云何？如来有所说法不？须菩提言：世尊！如来无所说。解云：诸佛说同，名为无说。　　（三）为对除我、法执故。如经：若当来世，后五百岁，其有众生得闻是经，信解受持，是人即为第一希有。何以故？此人无我相、人相、众生相、寿者相。所以者何？我相即是非相，人相、众生相、寿者相即是非相等。解云：此文，初「何以故」，对除我执；后「所以者何」，对除法执也。　　（四）为遮断种、现疑故。言种疑者，谓遮彼未来，如经：不可以身相得见如来，乃至下文莫作是念等。言现疑者，为防其已起，如经：佛告须菩提，莫作是说等。　　（五）为发生比证信故。言比信者，如经：当知是人不于一佛二佛三四五佛而种善根，已于无量千万佛所种诸善根，闻是章句，乃至一念生净信者等。言证信者，如经：何以故？是诸众生无复我相、人相、众生相、寿者相，无法相，亦无非法相等。　　（六）为成就自利利他故。言自利者，如经：须菩提！菩萨应离一切相，发阿耨多罗三藐三菩提心，乃至佛说菩萨心不应住色布施等。言利他者，如经：须菩提！菩萨为利益一切众生，应如是布施，乃至如来说一切众生，即非众生等。　　（七）为转灭轻重业故。如经：须菩提！若善男子、善女人，受持读诵此经，若为人轻贱，是人先世罪业，应堕恶道，以今世人轻贱故，先世罪业则为消灭，当得阿耨多罗三藐三菩提。　　（八）为解脱见修惑故。如经：我于尔时，无我相、无人相、众生相、寿者相，乃至我于往昔节节支解时，若有我相、人相、众生相、寿者相，应生嗔恨等。　　（九）为显示福慧因故。如经：善男子、善女人，以满恒河沙等世界七宝布施，若复有人知一切法无我，得成于忍，此菩萨胜前菩萨所得功德。解云：知一切法无我，得成于忍者，即是智度，名为慧，因显法身故。此菩萨胜前菩萨所得功德者，即是五度，名为福，因生报化故。　　（十）为发明真应果故。如经：若有人言：如来若来、若去、若坐、若卧。是人不解我所说义。何以故？如来者，无所从来，亦无所去，故名如来。解云：若来若去等相明应身果，亦无所去等明真身也。　　第二、定经宗旨者。此经上明智慧，即以般若为宗，然般若不同，有其三异：（一）实相，（二）观照，（三）文字。如是三种，义该诸慧，实相显般若之境，观照彰般若之体，文字即般若之诠。无诠不可以会旨故，文字得智慧之名；无境不可以标真故，实相同般若之位。是知相从而说，慧包文理；克实而言，宗唯观照，观照即此经之义。金刚有断割之功，法喻相明，宗斯在矣。然观照般若，依庄严论以六义释：（一）以慧为性，以能正择诸法故；（二）以定为因，依定生故；（三）以解脱为果，于染污法得解脱故；（四）以命说为业，菩萨以智慧为命，以正说为业故；（五）以上首为相应，于一切法为上首故；（六）以三种为品，谓世间、出世间、大出世间故。　　第三、明处会者。依大般若经总有四处十六会说。言四处者，（一）在王舍城，鹫峰山中；（二）在室罗筏城，给孤独园，（三）在他化自在天，摩尼宝藏殿，（四）在王舍城，竹林园白鹭池侧。言十六会者，具如彼说。问：此经四处之中，当何处说？十六会中，于何会说？答：四处之中，当在给孤独园说，十六会中，第九说也。　　第四，叙翻译者。此经前后凡经六译：第一，后秦时，鸠摩罗什法师于长安译，文云舍卫国；第二，后魏时，三藏法师菩提流支于洛阳译，文云婆伽婆，并译天亲菩萨论三卷，金刚仙记十卷；第三，陈梁间，真谛三藏于广州译，文云祇树林，并出本记四卷；第四，隋大业中，笈多三藏所译金刚能断，并译无著论两卷；第五，大唐三藏玄奘法师所译，名能断金刚，又有日照三藏功德施论两卷；第六，周义净三藏所译，文云佛薄伽梵在名称大城，并重译天亲论三卷。如上诸本，大况相同，于中文质遂成广略故，使读持之者，偏仰秦经；义学之徒，多从魏本，今所释之者，即当罗什法师所译秦本经也。　　第五，正释文义者。于中有二：（一）释经题目，（二）科文解义。初释题目者，经金刚者举能喻之宝也。金中之刚，故名金刚，此宝殊胜，体类众多。今略取其坚利二义，坚即就体，利即就用，体坚故物不能坏，用利故能摧万物。般若者，即所喻法也。梵音般若，此名净慧，亦云无相智，以三种智即名慧，如是智慧同彼金刚。波罗者梵语，此翻云岸，岸有二种：（一）此岸，（二）彼岸。蜜多者梵语，此云能到，亦云能离。即以三界生死为此岸，菩提涅槃为彼岸，二障烦恼为中流，妙用般若为船筏故。发心者，乘妙用船，舍生死岸，度烦恼海，登涅槃山，是故名为波罗蜜也。经者，以贯穿摄持所义，即贯穿所应说义，摄持所化众生。上之七字所诠，下之一字能诠，能诠所诠及法喻等，是故题曰：金刚般若波罗蜜经。已上释题目讫，自此已下科断经文。【如是我闻。一时，佛在舍卫国，祇树给孤独园，与大比丘众千二百五十人俱。】　　依道安法师，经无大小，例开三分，谓序、正、流通。今判此经亦为三分：初名序分；时长老须菩提下至应作如是观，即正宗分；后佛说此经已，下至信受奉行，是流通分。　　就初序分中复分为二：初名证信序分；后尔时世尊下，名发起序。前证信序中，依真谛三藏般若记中开为七事：（一）如是者，标所闻法。阿难云：佛所说经，如于诸法故，名为如，如诸法言，契理非谬，称之为是。（二）我者，辨能闻人，传法弟子阿难比丘，五蕴假者，称之为我。（三）闻者，即亲承音言，谓耳根发识听受曰闻。（四）一时者，明所闻法善合时机，谓说者听者共相会遇，非前非后名曰一时。（五）佛者，彰能说师，梵音佛陀，此名觉者，具真俗智，自他觉满，故名为佛。（六）在舍卫国等者，显说有处也。游化所居，目之为在。舍卫国者，此云闻物也。祇树者，谓祇陀太子所施树也，此云战胜，即波斯匿王之太子也。给孤独园者，须达长者所买园也，此云善施，其人内慈外富，赈贫恤寡，乡人美之号给孤独也。须达布金买园，祇陀施树，共立精舍，故于此处，双举二人之名，以辨伽蓝之目矣，故曰祇陀树给孤独园也。（七）与大比丘众等者，明非独闻也。与者，共也、大也、胜也。此诸比丘，皆是大阿罗汉，胜前有学，故名为大。言比丘者，此云乞士，清净活命故。众者，四人已上，和合名众。千二百五十人俱者，智度论云：优楼频螺迦叶并门徒五百人，伽耶迦叶、那提迦叶并门徒各二百五十人，舍利弗、目犍连并门徒共二百五十人，此等多是应化声闻，常随逐佛，是故经中往往别列。俱者，同处同时之义，即是阿难或是如来，与诸比丘及四部众同在给孤独园时也。【尔时，世尊食时，著衣持钵，入舍卫国大城乞食。于其城中，次第乞已，还至本处。】　　自下明第三发起序也。发起之义多种不同，广如诸经：而今此经偏明智慧故，以戒、定而为发起。发起序中，文分为三：初示以戒化明三昧有因，后示以定摄明智慧为果。此文初也。文中有七句。　　第一，尔时，世尊者，明化主也。成实论云：具上九号，故曰世尊。　　食时者，第二，明化晨也。寅卯所营未辨，巳午饭食已终，辰时，行乞，故曰食时。　　著衣持钵者，第三，明化仪也。言著衣者，入王宫聚落，僧伽梨等是也；亦云降伏外道衣。持钵者，即持菩提树下四天王所献石钵。如是四钵，佛神力故，按之为一，名应量器。世尊为破裸形外道故，所以著衣；为破手捧食故，所以持钵。　　入舍卫大城者，第四，明化处也。准西域记，园在城南五六里。今自外适内，名之为入。智度论云：此城纵广十二由旬，居家九亿，故名为大。　　乞食者，第五，明化事也。依转女身经云：如来化身全段金刚，无生熟二藏。今示有乞食者，有众多利益，生彼福田也。如大迦叶舍富从贫，益贫不益富；须菩提舍贫从富，益富不益贫；佛等利益故，次第行乞也。　　还至本处者，第七，明化终也。如来食处有二：一者受请在白衣家，二者不受，乞食事讫，还所住。今却至祇园义当第二。总以知足故，乞不过量故；知时故，还至本处也。【饭食讫，收衣钵。】　　第二示以定摄明智慧为果也。文中有三：（一）并资缘，（二）清净业，（三）正明入定。此文初也。外化必资于衣钵故，先明著持衣，内静要并于资缘，故今收置。【洗足已。】　　第二清身业也。仙记云：如来行时，地神化花，以承其足，离地四指。为众生故，途行示污足，故教入定，示清身业也。【敷座而坐。】　　第三正明入定方便。先敷座具，即尼师檀，此云敷具也。言而坐者，正明入定也。已上明序分讫。【时，长老须菩提在大众中，即从座起，偏袒右肩，右膝著地，合掌恭敬。】　　自下第二明正宗分也。此中人多粗判，分为二周：初明地前，后第二，云何下，明其地上。今详文理将为不然断疑，中论自释云：自此已下，明一切修多罗示现断生疑心。既云一切，明知非别。今就正宗之中，文分为四：（一）善现申请，（二）如来赞许，（三）善现乐闻，（四）如来正答。　　此文初也。文复有三：（一）标列请人，（二）赞佛化德，（三）正宣请词。　　此文初也。所言时者，问法时也。言长老者，是尊之称也，谓有长者老年之德。言须菩提者，请法人也。须菩提声含三义：谓生时室空，现空善相，父母问师，唯善唯吉；故名善吉，亦云善现；亦曰空生，随举无失。在大众中，即从座起者，问法之义也。偏袒右肩者，敬师之相也。右膝著地者，发问之端也。合掌恭敬者，敛容专念也。【而白佛言：「希有，世尊！】　　第二叹佛化德也。文中有二：（一）总叹，（二）别叹。此文总也。十住婆沙论云：一者现通希有，二者逆说彼心希有，三者教化希有。今言希有者，即当第三教化希有也。言世尊者，第十号也。【「如来善护念诸菩萨，善付嘱诸菩萨者。】　　第二别叹德也。言如来，举佛第一号也。如者，所证之法；来者，能证之智。智证真如，来成正觉，故曰如来。言善护念诸菩萨者，根熟菩萨，佛自护念，令成就佛功德法同佛自利行，及化众生法同佛利他行。言付嘱者，根未熟菩萨，佛将付与根熟菩萨，嘱令教受，令于已得大乘不退，未得大乘进修也。种性已去菩萨名为根熟；种性已前菩萨名根未熟也。【「世尊！善男子、善女人，发阿耨多罗三藐三菩提心，应云何住？云何降伏其心？」】　　第三正宣请词也。言世尊者，标能答人也。善男子、善女人者，明所为人也。具信等根，名为善也。发阿耨多罗三藐三菩提心者，标所起心也。阿之言无，耨多罗者上，三名正，藐名遍，后三名知，菩提名觉，总曰无上正遍知觉。　　正是如理智，遍是如量智，知是无分别智，觉是后得智。如理智缘真，故言正；如量智缘俗，故言遍；无分别智断二无知，故言知；后得智，出过眼梦之表，故言觉。此之四智，即佛果正体，若人发心远求此果，名发菩提心也。　　应云何住？云何降伏其心者，明所请行也。准魏本经及无著天亲等论，合有三问，今阙第二修行问也。言应云何住者，问发趣大乘菩萨，于一切时住何等心。次问云何修行者，问发趣大乘菩萨，于一切时修何等行。后问云何降伏者，问发趣大乘菩萨，于一切时降伏何想。【佛言：「善哉！善哉！须菩提！如汝所说，如来善护念诸菩萨，善付嘱诸菩萨。】　　自下第三明如来赞许也。于中有三：（一）赞述，（二）敕听，（三）许说。　　此文初也，言善哉，善哉者，赞之极也。所以重赞者，以须菩提赞、问两所契故，一契所化者心，二契能化者德，如汝所说等述也。【「汝今谛听。】　　第二，敕听也。谛谓审实，欲令须菩提以实信深慧，乐闻观察，故言谛听。【「当为汝说，善男子、善女人，发阿耨多罗三藐三菩提心，应如是住，如是降伏其心。」】　　第三，许说也。以将说故，名之为当。言应如是住，如是降伏其心者，谓如来许可说也；谓随二问，我当分别教示，令汝等如是住，如是修行，如是降伏其心也。【「唯然，世尊！愿乐欲闻。」】　　第三，善现乐闻也。既承印述，又蒙敕听，一心渴仰，故曰乐闻。【佛告须菩提：「诸菩萨摩诃萨应如是降伏其心。】　　自下第四，如来正答也。于中有二：初答问，后可以身相下断疑。前中有三：第一、答前云何住问；第二、复次，须菩提！菩萨于法下，答前所阙云何修行问；第三、须菩提！菩萨应如是布施下，答前云何降伏其心问。　　此文第一答前住问也。准魏本经：此中云何菩萨生如是心？此本云降伏者。准梵本但能生能度众生之心，即有降伏不度众生之义故，此就降伏义译也。　　文中有二：初总令降伏示起广大等四心，后别教生四心行相。此文初也。言菩萨者，菩谓菩提，即所求佛果；萨谓萨埵，即所化众生。良以此人有智，故能上求佛果；有悲，故能下化众生。菩下去提，萨下去埵，故云菩萨。应如是降伏其心者，谓降伏凡夫、二乘不度众生心也，即是生起菩萨度众生心也。【「所有一切众生之类者。】　　第二，别教生起四心行相也。文别有四：（一）明广大心，（二）明第一心，（三）明常心，（四）明不颠倒心。就广大心中，文别有二：初、总举，后、别显。　　此总举也。言广大者，即是约境以显心也。由境宽遍，心名广大。言所有一切众生之类者，总举四生三界等所有众生也。故无著论云：此总相说也。言众生者，智度论云：五荫和合中生，名众生也。【「若卵生、若胎生、若湿生、若化生。】　　后文显也，依无著论，分为三摄：（一）受生摄，（二）依止摄，（三）境界摄。此即第一受生摄也。受生不同有其四种：依壳而生曰卵，含藏而出曰胎，假润而兴称湿，无而忽有名化。如是四种，称一切众生尽，是故菩萨总之为愿。【「若有色、若无色。】　　第二称依止是身也。若有色者，谓欲、色二界有色身故。若无色者，谓上四空众生，无形色故。此二亦摄一切众生，是故菩萨总令众生出离三界也。【「若有想、若无想、若非有想、若非无想。】　　第三，境界称也。想是能取境，是所取就想明境故，云境界摄也。若有想者，谓无所有处已下众生，除无想一天，余皆有粗想，取粗境界故。若无想者，谓四禅中无想一天，都无想心取境界故。若非有想、若非无想者，谓有顶一地无粗想，故名非有想，故名非无想；此中言若非有想、若非无想者，剩一若字，若存下若字，即非一地。此三亦摄一切众生尽。【「我皆令入无余涅槃而灭度之。】　　第二，明第一心也。谓令众生得大涅槃第一乐故。然彼菩萨所起如上广大愿者定也，为与众生究竟常乐名第一心，我皆令入者，举菩萨之大慈也。无余涅槃者，明所得之圆寂也。永尽三火，名之为灭，高升彼岸，目之为度，以斯证入，名灭度之。言无余涅槃者，离二生死，故名无余也。【「如是灭度无量无数无边众生，实无众生得灭度者。】　　第三，明心常也。然此菩萨远离分别见，成就同体悲，此悲所成，由智所立，智通一想，悲即无二，即无疲厌，通一想故，常自涅槃。是故论云：菩萨取一切众生，由如己身，以此义故，菩萨自灭度，无异众生灭度也。【「何以故者？】　　第四，明不颠倒心也。文中有二：初征起，后释成。此文初也。征之意者，菩萨设见众生是己所度，有何过耶？【「须菩提！若菩萨有我相、人相、众生相、寿者相，即非菩萨。】　　后文释成也。今泛明颠倒有其三种：（一）见倒，（二）想倒，（三）心倒。此中离想倒故，名为不颠倒。如是想倒，依身见起。是故菩萨起如是想，失菩萨名。若翻于此，即顺正慧，不起如是，名不颠倒心也。【「复次，须菩提！菩萨于法，应无所住，行于布施。】　　自下第二答前所阙云何修行也。文中有三：（一）教菩萨不著自身修行，（二）教菩萨不住报恩修行，（三）教菩萨不住果报修行。此中阙初段文也。所以答修行问，先明布施者，以菩萨万行，六度为愿源。波罗蜜中檀义通摄，是故举斯一号，该彼六门。即檀波罗蜜名资生施；尸波罗蜜、羼提波罗蜜名无畏施，谓持戒、忍辱施，人无畏故；毗离耶、禅那、般若等名为法施，由精进故，说不疲倦；由禅定故，能知物心；由智慧故，能如实说也。言于法应无所住行于布施者，不著果报恩修行也。不应求彼供养恭敬赞叹等报也。【「所谓不住色布施，不住声香味触法布施。】　　第三，明不住果报修行也。谓不求未来人天等果，此果酬因，故名果报，即六尘等是当果体，为此行施，名著果报。菩萨远离，名不住色等。【「须菩提！菩萨应如是布施，不住于相。】　　第三，答降伏心问也。准魏经云：不住于相想，此中略想字。文中有六：一标、二征、三释、四喻、五合、六劝。　　此文初也。若起相想，二取未亡，欲求真空，还成有漏，是故菩萨除灭妄想，清净三轮故，于施门更彰降伏。言不于相想者，谓不见施物、受者及施者故。【「何以故？】　　第二，明征起也。此之征意，谓拂疑心。所以然者，凡施等福，从心想生，想既不存，福凭何起。【「若菩萨不住相布施，其福德不可思量。】　　第三，释也。住相有漏，果报有边；不住，无漏故，福聚无量也。【「须菩提！于意云何？东方虚空可思量不？」】　　第四，喻也。喻中有二：（一）略举东方，（二）广引九方。就初喻中，文复有二：（一）如来问，（二）善现问答。此即问也。虚空界非十方，方是不相应行法，色上假立，今以方辨空故，名东方虚空耳。【「不也，世尊！」】　　第二，善现答也。不者，非义；也者，助词。虚空无边故，非思量矣。【「须菩提！南西北方四维上下虚空可思量不？」】　　第二，广引九方也。文复有二，名义如上，此即第一如来问也。言四维者不正之义也。【「不也，世尊！」】　　第二，善现答也。【「须菩提！菩萨无住相布施，福德亦复如是不可思量。】　　第五，合也。谓无住施福，如十方虚空不可思量也。【「须菩提！菩萨但应如所教住。】　　第六，劝也。此中劝意，义合六度，准知万行，例亦应然。【「须菩提！于意云何？可以身相见如来不？」】　　自下大文，第二明断疑也。准下论云：疑有总、别，总即二十七段，别有三十二疑。论虽不叙而无别目，今取论意略为立名。此即第一名不住为佛疑也。论叙疑云：若不住于法，行于布施，云何为佛菩提行于布施？为断此疑，经文有六：一问、二答、三征、四释、五述、六成。此即第一问也。谓可以得生、住、异、灭三种有为色身之相，得见真法身以不？【「不也，世尊！不可以身相得见如来。】　　第二，答也。为防疑者，妄莫（编者注：「莫」字疑应删）起分别，执有为相言见法身，是故答中总言不可。【「何以故？】　　第三，征也。现见如来王宫生，三十二相成身，何故言不可以身相见也？【「如来所说身相，即非身相。」】　　第四，释也。三（编者注：「三」疑是「身」）相是妄相，法身名实相，妄相非法身，名相即非相。【佛告须菩提：「凡所有相，皆是虚妄。】　　第五，述也。有相虚诳，而不称真故，言凡所有相，皆是虚妄。【「若见诸相非相，即见如来。」】　　第六，成也。若见有为虚妄之相，非是无为真实之相，即是了悟法身，名为见佛，故言即见如来。【须菩提白佛言：「世尊！颇有众生，得闻如是言说章句，生实信不？」】　　自下断第三疑，此名因果难信疑。论叙疑云：向依波罗蜜说不住行，于布施说因深义，向依如来非有为体说果深义。若尔未来恶世人不生信心，云何不空说耶？为断此疑，经文有二：（一）须菩提疑问，（二）如来正答。　　此初问也。言颇者，能也。如是深经，现在正法有能信者，未来恶世人能生实信也耶？【佛告须菩提：「莫作是说。】　　第二，如来正答也。文中有二：先呵后教，此初呵也，所以呵者，止其疑耳。【「如来灭后，后五百岁。】　　后文教也。文复有二：初总教，后别教。总中有三：（一）明信时，（二）明信德，（三）明信相。　　此初明信时也。准大集经说五种坚固：初五百年解脱坚固，次五百年禅定坚固，次五百年多闻坚固，次五百年福德坚固，次五百年斗诤坚固。今言后五百岁者，即当第五五百年也。于此恶世时，有能生信者也。【「持戒修福者。】　　第二，明信德也。准魏本经加其智慧，此本略也。言持戒者谓息灭诸恶，福德者谓修诸三昧，智慧者谓随顺二空。要常具此三学，方能生其实信。问：前之五度总名福德，焉知此义偏受定门？答：通而论之，即该前五，克取殊胜，定学偏优；以定善中，能集福德，引诸神通，安乐事故。【「于此章句能生信心，以此为实。】　　第三，明信相也。于此章句者，谓因果深教也。能生信心者，谓德备人也。以此为实者，正明信相也。信既备矣，说岂徒然？【「当知是人，不于一佛二佛三四五佛而种善根，已于无量百千万佛所，种诸善根。】　　后文别教也。于中有二：初明修福，后明修智。此文初也。于中有四：（一）明信因，（二）明信体，（三）明信缘，（四）明集果。此即第一信因也。言不于一佛二佛三四五佛者，明其不少简异初心。已于无量千万佛所者，彰其已多记明根熟。种诸善根者，谓于佛田烧香、散花，称名、赞德，种无贪等三种善根也。【「闻是章句，乃至一念生净信者。】　　第二，明信体也。乃至一念生净信者，一念即一刹那心净意乐也。信以心净为性，故言净信矣。【「须菩提！如来悉知悉见是诸众生。】　　第三，明信缘也。为佛知见故，信心不退。问：知、见二种，有何别耶？答：肉眼是见而非知，比智是知而非见，愿智亦知亦见。异肉眼故言知，异比智故言见，故曰悉知悉见，由佛知见故。若有人欲得供养恭敬，自叹已有持戒等功德，彼人不能说是人自知故。【「得如是无量福德。】　　第四，明信果也。信虽一念，福即无量。庄严论云：谓有智人，于大乘胜法而生大信，得三种果：（一）得大胜果，信增长故；（二）得大福果，福增长故；（三）得大菩提果，功德无等及佛大体故。【「何以故？】　　自下后文明修智也。文中有三：初正释，次重成，后辨别异。初中复二：先征，后释。此文征也。征之意者，修习成福，已生净信，复说修智，有何意耶？【「是诸众生，无复我相、人相、众生相、寿者相。】　　后文释也。此复有二：先释离我相，后释离法相。此文初也。问：我等四相通名我执，有何差别建立四名？答：不观三世差别之异，总执为我，名为我相；计现在蕴有续前义，名众生相；计现在蕴一期住因，名寿者相；计现在蕴趣后六通，名为人相。由斯差别，故名四种。【「无法相，亦无非法相。】　　后文别释离法相也。准魏经有四句，此中但有两句。无法相者，离增益过；亦无非法相者，离损减执。【「何以故？】　　自下第二重成也。文中有二：先征后释。此初征也。征之意者，先离我相，已成证净，更离法相，其故何耶？【「是诸众生若心取相，即为著我、人、众生、寿者。】　　后文释也。文复有二：先总后别。此文初也。通举有无二执，故言总也。夫法执为因，我执为果；不断法执，我执还生故。云若心取相，取有、无二种相也；即为著我、人等者，我执因之而起。【「若取法相，即著我、人、众生、寿者。】　　后别释也。于中有二：（一）明离我相，（二）明离法相。此文初也。若取法相者，谓妄执诸法实有体故。即为著我人等者，法执为因我执还生也。【「何以故？】　　第二，释无法相也。文中有二：先征后释。此初征也。前离法相已我执不生，更离非法相，其故何耶？【「若取非法相，即著我、人、众生、寿者。】　　后文释也。虽离有（编者注：「有」疑是「法」）相，不起我执；若取非法相，还成法执，法执为因，人执还生故。云若取非法相，即著我人众生寿者。【「是故不应取法，不应取非法。】　　后文辨异也。文中有二：初正简，后引证。此文初也。此中文意，欲明证信，离法、非法，不同向前所说此信。不应取法者，不应如声取法也；不应取非法者，随顺第一义智正说如是取也。【「以是义故，如来常说：汝等比丘，知我说法，如筏喻者，法尚应舍，何况非法？】　　后文引证也。得旨忘诠，法尚应舍，凭诠会旨，何况取为非法？此意明证信，于言教上，不得作有无信也。【「须菩提！于意云何？如来得阿耨多罗三藐三菩提耶？如来有所说法耶？」】　　自下断第三疑也。此名化佛证说疑。论叙疑云：向说不可以身相成就得见如来，何以故？如来非有为相得名故。若如是，云何释迦牟尼佛得阿耨多罗三藐三菩提说名为佛？云何为人说法？为断此疑，经文有二：（一）问答断疑，（二）校量显胜。前中有六：一问、二答、三征、四释、五重征、六重释。此初问也。汝意可谓，化身如来所得菩提是真得耶？说四谛法是真说耶？【须菩提言：「如我解佛所说义，无有定法名阿耨多罗三藐三菩提，亦无有定法如来可说。】　　第二，答也。言如来者，三身之中是化身也。此佛于金刚座上示得菩提，不依法空非真证故。鹿野苑中十二行相现转法轮，但说小乘非真说故。由斯善现答此二相，无有定法名为证说矣。【「何以故？】　　第三，征也。岂得如来都不说耶？是故论云：有人谤言如来一向不说法故。【「如来所说法，皆不可取、不可说、非法、非非法。】　　第四，释也。此中但说言化说非真，非谓都无言说。是故经言：如来所说法，皆不可取、不可说也。听者不可作有无相取，说者不可作有无相说，何以故？非法、非非法故。言非法者，妄法无体故，非非法者，真如实有故。【「所以者何？】　　第五，重征也，何故但言如来所说法耶？不言如来所证法耶？【「一切贤圣，皆以无为法而有差别。」】　　第六，重释也。一切圣人皆证真如无为，为此立三乘贤圣等差别名也。以下智证故得声闻菩提，以中智证故得缘觉菩提，以上智证故得无上菩提，故言而有差别也。【「须菩提！于意云何？若人满三千大千世界七宝以用布施，是人所得福德，宁为多不？」】　　第二，较量显胜也。文别有二：初举劣，后辨胜。初中复四：一问、二答、三征、四释。此初问也。所以断疑之后有较量者，当知疑生即理惑，疑断即福增，福增既在于能诠，故彰施福之非福，而今返问善现者。【须菩提言：「甚多，世尊！】　　宝丰而福胜，故曰甚多。【「何以故？】　　第三，征也。以多为聚。聚有二义：（一）积聚义，（二）进趣义。义既有两，今但言多为目何等，故须征矣。【「是福德即非福德性，是故如来说福德多。」】　　第四，释也。言福德者，谓施等积聚之福也。即非福德性者，谓非持经说法进取之福也。是故如来说福德多者，是积聚多也。【「若复有人，于此经中受持，乃至四句偈等，为他人说，其福胜彼。】　　第二，辨胜也。文中有四：一标、二征、三释、四结。此初也。施宝虽满于大千，总以积聚之福故多为劣。持经下至于四句，为是进取之福，故名为胜。言受持者，受谓领纳听闻，持谓任持不忘。受持者令自成佛，为他说者令他成佛，自利利他皆菩提业，是故此福胜彼难量矣。【「何以故？】　　第二，征也，怪其福胜所以返征。是故论云：云何此二能大得菩提耶？【「须菩提！一切诸佛，及诸佛阿耨多罗三藐三菩提法，皆从此经出。】　　第三，释也。一切诸佛者，所谓法身诸佛也。及诸佛阿耨多罗三藐三菩提者，谓报化身也。皆从此经出者，法身从此经显出，报、化二身从此经生出也。【「须菩提！所谓佛、法者，即非佛、法。】　　第四，结也。此明生了二因，得三身果，总名佛、法。佛谓觉者，即能觉为智身。法谓所证，即所觉为法身。能觉所觉合而称之，故名佛、法，即非佛、法者，谓如来所得佛法，非二乘等共佛法矣。【「须菩提！于意云何？须陀洹能作是念：『我得须陀洹果』不？」】　　自下断第四疑，此名声闻得果疑。论叙疑云：何说圣人以无为法得名？以是义故，彼法不可取不可说。若尔须陀洹等圣人取自果，云何言彼法不可取、不可说？既如证如说，云何成不可取、说？　　为断此疑，经文有三：（一）总约四果以显其得；（二）别约罗汉以显其失；（三）引己证成种彰其事。前中有四：所谓四果，一一果中皆有问答征释。此即初果之中第一问也。须陀洹者名合二义，一名预流，创预出世圣果流故，二名逆流，已逆世间生死流故，此人永断三界见惑，我执已亡。以须菩提证无学道能知是事，为欲成其无取说义，是故问言：须陀洹人已断我执，作是念言，我得果以不？【须菩提言：「不也，世尊！】　　第二，答也。善现了知须陀洹人我执已亡，离分别见，故答言不也。【「何以故？】　　第三，征也。【「须陀洹名为入流，而无所入，不入色声香味触法，是名须陀洹。」】　　第四，释也。名为入流者，义如上解。而无所入者，以无我故，而不见有我，是入流者。不入色声香等者，以无我故，不见六尘境界，以为我所故，言不入也。【「须菩提！于意云何？斯陀含能作是念：『我得斯陀含果』不？」】　　第二果中，初问也。【须菩提言：「不也，世尊！】　　第二，答也。【「何以故？】　　第三，征也。【「斯陀含名一往来，而实无往来，是名斯陀含。」】　　第四，释也。斯陀含者名一往来，人中得果，一往天上，一来人间，便得灭度，天中亦然，如是之人，同证我空，亦无所得。【「须菩提！于意云何？阿那含能作是念：『我得阿那含果』不？」】　　第三果中，初问也。【须菩提言：「不也，世尊！】　　第二，答也。【「何以故？】　　第三，征也。【「阿那含名为不来，而实无来，是故名阿那含。」】　　第四，释也。阿那含者，此云不来，亦曰不还，已尽欲界漏故，非数数来，又不还来二十五有。此等所断我执前亦同前，故无所得。【「须菩提！于意云何？阿罗汉能作是念：『我得阿罗汉道』不？」】　　第四果中，初问也。【须菩提言：「不也，世尊！】　　第二，答也。【「何以故？】　　第三，征也。【「实无有法，名阿罗汉。】　　第四，释也。阿罗汉者名曰不生，已尽三有业烦恼故。获得尽智无生智，深证我空，故无所得。【世尊！若阿罗汉作是念：『我得阿罗汉道』。即为著我、人、众生、寿者。】　　大文第二，别约罗汉以显其失也。若阿罗汉起得果之念，即有著我人等过也。【「世尊！佛说我得无诤三昧，人中最为第一，是第一离欲阿罗汉。】　　第三，引己证成重彰其事。文复有四：（一）明佛先记，（二）彰已不取，（三）返释，（四）顺成。此即第一明佛先记也。言无诤者，定之别名，三昧者定之总称，此定具足慈悲，能护彼我远离惑诤，有胜功德，俱解脱中，离空障者，善现最胜，故称第一。言离欲者，欲即是贪，贪于诸惑，过失偏重，今举重以摄轻，即是离烦恼障也。【「我不作是念：『我是离欲阿罗汉』。】　　第二，彰己不取也。【「世尊！我若作是念：『我得阿罗汉道』，世尊即不说须菩提是乐阿兰那行者。】　　第三，返释也。若有我见，即有彼诤，诤若不亡，佛不应记，记必不妄，当知无我。阿兰那者此云无诤也。【「以须菩提实无所行，而名须菩提是乐阿兰那行。」】　　第四，顺成也。实无所行者，谓心善解脱，于二障中不复行故。而名须菩提是乐阿兰那行者，由断二障故乐行也。【佛告须菩提：「于意云何？如来昔在燃灯佛所，于法有所得不？」】　　自下断第五疑也，此名菩萨得法疑。论叙疑云：释迦如来昔于燃灯佛所授法，彼佛为此佛说法，若如是，云何彼法不可取不可说？为断此疑，经文有二：先问后答。此初问也。如来所以反问须菩提者，欲明佛及菩萨已证真如，真如法中岂取说耶？【「世尊！如来在燃灯佛所，于法实无所得。」】　　第二，答也。善现所以有此答者，正显燃灯如来已证菩提法故，离名言，即佛无说示之相。复明释迦菩萨已登受记之位，位证无生，即知无闻无得之取故，曰于法实无所得也。【「须菩提！于意云何？菩萨庄严佛土不？」】　　自下断第六疑也，此名菩萨庄严土疑。论叙疑云：若圣人以无为法得名，是法不可取不可说，云何诸菩萨取庄严净佛国土？为断此疑，经文有五：一问、二答、三征、四释、五劝。此初问也。如来所以反问须菩提者，为明菩萨必不以取相之心庄严佛土不？【「不也，世尊！】　　第二，答也。【「何以故？】　　第三，征也。何故菩萨非庄严佛土不耶？【「庄严佛土者，即非庄严，是名庄严。」】　　第四，释也。庄严者有二：（一）取识外净土为所庄严，此是取想庄严也；（二）了知净土不离自心，此是离想庄严。今言庄严者，是离想庄严也。即非庄严，非取心外形相庄严也。是名庄严者，是第一义谛离想庄严也。【「是故须菩提！诸菩萨摩诃萨应如是生清净心，不应住色生心，不应住声香味触法生心，应无所住而生其心。】　　第五，劝也。如来所以诫劝者，欲令众生不住心外形相庄严成就，唯识第一义谛庄严也。不应住色生心者，以彼六尘即形相庄严，若住于此便失于彼，是故重言：应无所住而生其心。【「须菩提！譬如有人，身如须弥山王，于意云何？是身为大不？」】　　自下断第七疑也。此报佛有取疑。论叙疑云：若圣人以无为法得名，彼法不可取不可说，云何受乐报佛自取法王身？云何余世间人复取彼是法王身？为断此疑，经文有二：初问答断疑，后校量显胜。前中有四：一问、二答、三征、四释。此初问也。言譬如有人，举报佛之身也。如须弥山王者，显身胜大也。是身为大不者，问佛大身有分别心取大相不？须弥山者，此云妙高，四宝合成，六万诸山而为眷属，然今此中以彼山王喻报佛身。如须弥山王出过众山，故名为大，而不自取我是山王。受乐报佛出过众圣胜故名大，而不自取我是法王，其义相似故引为喻。【须菩提言：「甚大，世尊！】　　第二，答也。答意是身虽大，以无分别不取大相。【「何以故？】　　第三，征也。其无分别其故何耶？【「佛说非身，是名大身。」】　　第四，释也。佛说非身者，非有漏有为身也。是名大身者，是无漏无为身也。【「须菩提！如恒河中所有沙数，如是沙等恒河，于意云何？是诸恒河沙宁为多不？」】　　第二，校量显胜也。文中有二：先约外财，后约内财。前中复二：（一）举劣胜，（二）释胜所以。前中复二：初举劣，后显胜。前中又四：（一）问沙（二）答沙（三）问福（四）答福。此即第一问沙也。此下所以重校量者，为破疑情外人疑曰：前说持经四句过于三千世界七宝布施，今说无量恒河沙世界七宝，亦过三千世界七宝布施，二义俱胜，何等胜功德而能得大菩提？今断此疑，显此持经功德，非但过于三千世界七宝布施，亦胜舍无量恒河沙世界七宝布施，由此持福能得大菩提，非由施福，故重校量，显其胜劣。言如恒河中所有沙数者，第一重略明沙无量也。如是恒河沙者，第二重总明河无量也。于意云何？是诸恒河沙宁为多不者，第二广明沙无量也。宁之言能总问尔许河沙，能为多不？【须菩提言：「甚多，世尊！但诸恒河尚多无数，何况其沙？」】　　第二，答沙也。独举沙河尚多无量，况说河沙，此非甚耶多？【「须菩提！我今实言告汝：若有善男子、善女人，以七宝满尔所恒河沙数三千大千世界，以用布施，得福多不？」】　　第三，问福也。我今实言告汝者，为欲校量，先显如来口无失故。若善男子等者，兼明能之心也。以七宝者，正明所施之量也。满尔所恒河沙数世界者，总显施实（编者注：「实」疑是「宝」）量也。【须菩提言：「甚多，世尊！」】　　第四，答福也。【佛告须菩提：「若善男子、善女人，于此经中，乃至受持四句偈等，为他人说，而此福德胜前福德。】　　第二，显胜也。此中施多而福劣者，以有漏因违涅槃故。持经至少而福增者，以无漏因破生死故。【「复次，须菩提！随说是经，乃至四句偈等，当知此处，一切世间、天、人、阿修罗，皆应供养，如佛塔庙。】　　大文第二，释胜所以也。文总有四：（一）尊处故胜，（二）同说故胜，（三）降染故胜，（四）超净故胜。　　就中第一尊处故胜中，文复有四：（一）辨处尊，（二）明人胜，（三）双释，（四）问答。此即第一辨处尊也。如王所居，非说多少，乃至暂时，一切见者，悉皆恭敬，说此经处，亦复如是，非论多少，下至一偈，应当供养。所以然者，此大乘法诸经王故。天、人、阿修罗者，六趣之中略举三也。此三福业供养义增，是故偏述，余三罪报多诸障碍，虽有少分略而不论。【「何况有人尽能受持读诵。须菩提！当知是人，成就最上第一希有之法。】　　第二，明人胜也。说一偈处，处是非情，犹应供养，义同塔庙，何况尽能受持之人？人成胜慧，得非尊重？言何况者，一以无情况有情，谓次处况人；二以少说多，即一偈况于尽受。当知是人成就最上第一希有之法者，总明持经，菩萨成无住行，近超地上诸果，具多百法明门，远趣无上菩提，成一切种智，总以佛之果体无胜，故名为最上。超过诸地，名为第一；世间所无，名为希有。【「若是经典所在之处，即为有佛，若尊重弟子。」】　　第三，双释也。今言经典所在之处者，义含说经人及说经处，以处及人皆所依故。即为有佛者，为显说经处，开示法身如塔庙故。若尊重弟子者，为敬持经人如弟子重佛相似也。故魏本云：尊重似佛也。【尔时，须菩提白佛言：「世尊！当何名此经？我等云何奉持？」】　　第四，问答也。文复有四：（一）问（二）答（三）征（四）释。此初也。此中所以问答经名及受持者，以佛世尊叹二处胜故。今明受持者，应先知名字及受持方法，是故于此尊处文中便申问答。当何名此经者，问经名也。我等云何奉持，问受持方法也。【佛告须菩提：「是经名为《金刚般若波罗蜜》，以是名字，汝当奉持。】　　第二，答也。金刚者喻也，即坚利宝。般若者法也，即无分别智。波罗蜜者名到彼岸，显此真智极究竟故。以是名字汝当奉持者，以犹用也；是由此也。用此能诠之名，诠彼所诠之理，理为义持，名为文持，文、义恭受，总名为奉持。【「所以者何？】　　第三，征也。征经名义是何意也？【「须菩提！佛说般若波罗蜜即非般若波罗蜜。】　　第四，释也。言佛说般若波罗蜜者，谓观照等真实慧也。即非般若波罗蜜者，谓非二乘等相似慧也。【「须菩提！于意云何？如来有所说法不？」】　　总中第二，同说故胜也。文复有二：一问、二答。此初，问也。此中问意，明释迦如来离诸佛所说法外，别有一法是佛所说不？【须菩提白佛言：「世尊！如来无所说。」】　　第二，答也。总言如来无所说者，为显说同，非谓世尊都无言说也。【「须菩提！于意云何？三千大千世界所有微尘，是为多不？」】　　总中第三，降染故胜也。将明此义，先辨因果，有其三种：（一）布施因果，因谓布施，果谓烦恼，由取相施增烦恼故；（二）世界因果，因谓世界，果谓微尘，由界聚相，散为尘故；（三）持经因果，因谓持经，果谓法身，由能持说，证法身故。今此文中校量前二以显后一。　　然经举诸微尘等者，即世界因果，此之微尘名为色尘。体是无记，但坋色身不坋法身，非如布施所生烦恼，名为法尘，能坋净心及以法身故。今将此无记因果，对彼布施染污因果，彼尚不及无记尘因，何能更方持说之福？故知施福增有因，经灭惑也。今释此文，复分为二：初举劣显胜，后辨胜过劣。前中有二：一问、二答。此初问也。三千大千世界者，举其因也。所有微尘者，显其果也。是为多不者，问其量也。所以问此微尘多少者，将显染尘过于此故。【须菩提言：「甚多，世尊！」】　　第二，答也。此中所言微（编者注：「微」疑是「甚」）者，即以世界至大，微尘极少，破粗为细，尘即无边，多义难量，故言甚也。【「须菩提！诸微尘，如来说非微尘，是名微尘。】　　第二，辨胜过劣也。文复有二：初约果辨，后约因辨。此即初也。诸微尘者，谓世界无记尘也。如来说非微尘者，谓非如施福所生染烦恼尘也。是名微尘者，是地等之微尘也。【「如来说世界，非世界，是名世界。】　　第二，约因辨也。如来说世界者，谓微尘之因器世界也。非世界者，谓非染尘之因，施福之世界也。是名世界者，是无记尘因器世界也。此中文意，为明施福是染烦恼因，尚劣世界无记尘因，何能比此持经功德也。【「须菩提！于意云何？可以三十二相见如来不？」】　　总中第四超净故胜。文复有四：一问、二答、三征、四释。此初问也。将释此义，先明因果有其三种：（一）布施因果，因谓布施，果即依报；（二）持戒因果，因谓持戒，果即正报；（三）持经因果，因谓持说，果即法身。今明三十二相者，此乃偏举中间持戒因果，对量前后之优劣耳。总以持戒为正报之因，已胜布施依报之业，何况布施为取相之福，而能比持经离相之福耶？此中文意，举果显因故。问持戒所感三十二相之身，为是持经所显法身以不？【「不也，世尊！不可以三十二相得见如来。】　　第二，答也。若以相见同法身者，义不然也。【「何以故？】　　第三，征也。何故持戒福所感之身非法身也？【「如来说三十二相，即是非相，是名三十二相。」】　　第四，释也。言如来说三十二相者，谓持戒福所感色身之相也。即是非相，谓非持经智慧所行法身之相也。是名三十二相者，结成初句也。此中文意，明其持戒不及持经，故名超净也。戒福能生净报，尚自不及持经；施福能生染因，岂比持经功德？【「须菩提！若有善男子、善女人，以恒河沙等身命布施。】　　第二，内财校量也。文复有二：（一）举劣显胜，（二）释胜所以。前中有三：（一）举劣，（二）显胜，（三）领解。此初，举劣也。前虽舍无量珍宝为是外财，犹疑轻鲜；今举恒沙身命为是内财，恐将殊胜。有斯疑惑，故重校量。言善男子等者，兼举无贪心也。以恒河沙等身命布施者，正明无量福也。【「若复有人，于此经中，乃至受持四句偈等，为他人说，其福甚多。」】　　第二，显胜也。取相布施虽舍多身，终成有漏。离相持经，纵传一偈，已过无量。所以然者，世间出世间因非因故。【尔时，须菩提闻说是经，深解义趣，涕泪悲泣。】　　第三，领解也。文复有二：（一）领解，（二）叹胜。此文，初也。言涕泪悲泣者，涕者落也。泪者目津也，神恸谓之悲，无声泪下谓之泣。彼须菩提闻能诠深教，解所诠深义，又闻舍恒河沙身命，不如持经一偈，所以念彼舍身之苦，欻尔增悲敦敬法之诚，零然下泪。　　问：闻经悟解应喜，何以悲泣？答：有悟解生悲，如须菩提闻此经。有悟解生喜，如舍利弗，闻法华经。有悟解生悲喜，如善集王，闻金光明经悲喜交集。今须菩提所以悲泣者，谓耳餐正说，慧鉴真如。（一）即[敏/心]彼舍身之苦，（二）即忻今所说，（三）即恨不早闻，（四）伤不闻之者，所以有此悲泣也。【而白佛言：「希有，世尊！佛说如是甚深经典。】　　此下第二叹胜也。而白佛言者，启告之词也。希有世尊者，总叹胜也。佛说如是甚深经典者，别举所叹希有法也。【「我从昔来所得慧眼，未曾得闻如是之经。】　　大文第二，释胜所以也。文别有四：（一）希有故胜，（二）不同余法故胜，（三）坚实故，（四）胜余修多罗故胜。此文，初也。所谓昔得慧眼，开人空目，出烦恼障，见无我理。其所得者，谓是化城，非究竟故。今闻此经，闻法空目，破所知障，见法空如，其所得者，即真实所，乃名希有也。【「世尊！若复有人得闻是经，信心清净，即生实相，当知是人，成就第一希有功德。】　　第二，不同余法故胜。文复有二：初标举，后释成。此文，标举也。此经不同余教，诠佛所得甚深法故。【「世尊！是实相者，则是非相，是故如来说名实相。】　　第二，释成也。言实相者，谓依此经生如实信。即是非相者，谓不同世间虚妄信也。是故如来说名实相者，引教证成结初句也。【「世尊！我今得闻如是经典，信解受持，不足为难，若当来世，后五百岁，其有众生得闻如是，信解受持，是人即为第一希有。】　　第三，坚实故胜也。文复有三：（一）总举，（二）别释，（三）述赞。此总举也。为此法门智体坚实犹若金刚，慧用深入能除惑障故，令持者处下恶之世成第一之功。今总以须菩提成就五义故，闻经信解不足为难。（一）非难时，故谓得值如来。（二）佛摄授，故谓具信出家。（三）得无学果，故谓办诸功德。（四）蒙佛加持，故谓速令开解。（五）成就变化，谓实是菩萨。由斯道理不名希有，彼未来者无是五义，具多障难，能受持者故称第一也。【「何以故？】　　第二，别释也。文中有三：（一）明我空，（二）明法空，（三）明俱空。就我空中，先征后释。此即初也。总问未来受持之人，何以独成第一希有也？【「此人无我相、人相、众生相、寿者相。】　　第二，释也。此中相字，并从想义，由持经人了我空故，不复能起我人等想故。【「所以者何？】　　第二，明法空也。先征后释，此初征也。但说我空想应有耶？【「我相即是非相，人相、众生相、寿者相，即是非相。】　　后文，释也。我相等者，谓能取我等之心也。即是非相者，谓此执心当体故。【「何以故？】　　第二，明俱空也。先征后释，此初征也。一切诸法不离能取所取，今总言空其意何也耶？【「离一切诸相，即名诸佛。」】　　后文，释也。相若不空，佛不应离，离得觉者即是空。【佛告须菩提：「如是！如是！若复有人，得闻是经，不惊、不怖、不畏，当知是人，甚为希有。】　　第三，述赞也。言如是如是者，谓上所说正是其义，故名如是如是。即，印可之词也。得闻是经，不惊、不怖、不畏者，谓成就信解也。论云：惊者谓非处生惧，是故名惊，以可呵故，如非道行故。怖者心体怖故，已起不能断疑心者。畏者一向怖故，其心必竟惊怖堕故。离此三种，闻经信解，故名希有。【「何以故？】　　第四，胜余修多罗故胜也。文复有二：先征，后释，此初征也。不惊等者，有何奇特，名希有也？【「须菩提！如来说第一波罗蜜，非第一波罗蜜，是名第一波罗蜜。】　　后文，释也。谓显此经，于一切波罗蜜教中是最妙故。由此世间难生信解，多起疑谤，是故若闻不生惊等即为希有。如来说第一波罗蜜者，即是此经所诠第一波罗蜜也。非第一波罗蜜者，谓非是余经所诠第一波罗蜜也。是名第一波罗蜜者，结成初句也。　　　　（编者注：只有卷上，卷下佚去）2          
