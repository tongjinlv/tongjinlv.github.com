　　金刚般若经疏论纂要　　　　　　　　　　　　　　京大兴福寺沙门　宗密　　述　　　　　　　　　　　　　　长水沙门　子璇　　治定　　镜心本净，像色元空；梦识无初，物境成有。由是惑业袭习，报应纶轮；尘沙劫波，莫之遏绝。故我满净觉者，现相人中，先说生灭因缘，令悟苦集灭道；既除我执，未达法空，欲尽病根，方谈般若。心境齐泯，即是真心；垢净双亡，一切清净。三千瑞焕，十六会彰，今之所传，即第九分。句偈隐略，旨趣深微；慧彻三空，檀含万行。住一十八处，密示阶差；断二十七疑，潜通血脉；不先遣遣，曷契如如。故虽策修，始终无相，由斯教理皆密，行果俱玄，致使口讽牛毛，心通麟角，或配入名相，著事乖宗，或但云一真，望源迷泒，其余胸谈臆注，不足论矣。河沙珍宝，三时身命，喻所不及，岂徒然哉！且天亲无著师补处尊，后学何疑，或添或弃，故今所述，不攻异端。疏是论文，乳非城内，纂要名意及经题目，次下即释无烦预云：　　　　稽首牟尼大觉尊　　能开般若三空句　　　　发起流通诸上士　　冥资所述契群机　　将释此经，未入文前。悬叙义门，略开四段：第一辩教起因缘。第二明经宗体。第三分别处会。第四释通文义。　　　　第一，辩教起因缘。分二：　　　　﹝辩教起因缘﹞初、总论诸教。　　谓酬因酬请显理度生也。若据佛本意，则唯为一大事因缘故出现于世，欲令众生开佛知见等。　　　　﹝辩教起因缘﹞后、别显此经。分五：　　（一）为对治我、法二执故。由此二执，起烦恼、所知二障。由烦恼障障心，心不解脱，造业受生，轮转五道；由所知障障慧，慧不解脱，不了自心，不达诸法性相，纵出三界，亦滞二乘，不得成佛，故名障也。二执若除，二障随断，为除二执，故说此经。　　（二）为遮断种、现二疑故。遮未起种子之疑，断现起现行之疑。即经中答所问已，便蹑迹节节断疑，乃至经终二十七段。　　（三）为转灭轻重二业故。转重业令轻受，灭轻业令不受。　　（四）为显示福慧二因故。佛成正觉，未说般若之前，众生由无妙慧，施等住相，皆成有漏，或滞二乘。故谈般若，显示妙慧，为法身因；五度为应身因。若无般若，则施等五非波罗蜜，不名佛因，故须福慧二严，方成两足尊矣。　　（五）为发明真、应二果故。未闻般若之前，但言色相是佛，不知应、化唯真之影，不如实见真身、应身，故此发明二果，令知由前二因证得。　　　　第二，明经宗体。分二：　　　　﹝明经宗体﹞初、宗。　　统论佛教因缘为宗，别显此经，则实相般若、观照般若不一不二，以为其宗。以即理之智观照诸相故，如金刚能断一切；即智之理是为实相故，如金刚坚牢难坏。万行之中一一不得昧此，是故合之以为经宗。　　　　﹝明经宗体﹞二、体。　　文字般若即是经体，文字即含声名句文；文字性空即是般若，无别文字之体故，皆含摄理无不尽，统为教体。　　　　第三，分别处会。分二：　　　　﹝分别处会﹞初、总明。　　佛说大部处会六百卷文，四处十六会说：（一）王舍城鹫峰山七会，山中四会，山顶三会；（二）给孤独园七会；（三）他化天宫摩尼宝藏殿一会；（四）王舍城竹林园白鹭池侧一会。此经则第二处，第九会，第五百七十七卷。　　　　﹝分别处会﹞二、别明传译。　　　　此卷时主前后六译：（一）后秦罗什，（二）后魏菩提流支，（三）陈朝真谛，（四）隋朝笈多，（五）唐初玄奘，（六）大周义净。上六人皆三藏。今所传者，即罗什弘始四年于长安草堂寺所译。　　天竺有无著菩萨，入日光定，上升兜率，亲诣弥勒，禀受八十行偈，又将此偈转授天亲，天亲作长行解释，成三卷论，约断疑执以释；无著又造两卷论，约显行位以释。今科经唯约天亲释义，即兼无著，亦傍求余论，采集诸疏，题云纂要，其在兹焉。　　　　第四，释通文义。分二：　　　　﹝释通文义﹞一、解题目。【金刚般若波罗蜜经】　　金刚者，梵云跋折罗，力士所执之杵，是此宝也。金中最刚，故名金刚。帝释有之，薄福者难见。极坚极利，喻般若焉，无物可能坏之，而能碎坏万物。涅槃经云：譬如金刚无能坏者，而能碎坏一切诸物。无著云：金刚难坏；又云：金刚能断；又云：金刚者细牢故，细者智因故，牢者不可坏故。皆以坚喻般若体，利喻般若用。又真谛记说六种金刚：（一）青色能消灾厄，喻般若能除业障；（二）黄色随人所须，喻无漏功德；（三）赤色对日出火，慧对本觉出无生智火；（四）白色能清浊水，般若能清疑浊；（五）空色令人空中行坐，慧破法执住真空理；（六）碧色能消诸毒，慧除三毒。傍兼可矣。非坚利之本喻。　　般若正翻云慧，即照五蕴空相，应本觉之慧是也。若约学者从浅至深言之，则摄闻思修三慧总为般若。故无著云：能断者，般若波罗蜜中闻思修所断，如金刚断处而断故。又云：细者智因故者，智因即慧也。依智度论，因位名般若，果位名智，则闻思修皆名为细，细妙之慧，佛智之因矣。般若能断，故在因位，佛果无断，转受智名。若依大品经，若字通智慧二义，故智与慧名义少殊，体性无别。波罗蜜者，此云彼岸到，应云到彼岸，谓离生死此岸，度烦恼中流，到涅槃彼岸。涅槃此云圆寂，亦云灭度。一切众生，即寂灭相，不复更灭；但以迷倒，妄见生死，名在此岸。若悟生死本空，元来圆寂，名到彼岸。若兼般若回文，应云到彼岸慧。经者，梵音修多罗，义翻为契经。契者诠表义理契合人心，即契理契机也。经者，佛地论云：能贯能摄，故名为经。以佛圣教贯穿所应说义，摄持所化生故。　　　　﹝释通文义﹞二，释经文，准常三分：（一）序分。（二）正宗分。（三）流通分。　　　　﹝释经文﹞（一）序分。分二：　　　　﹝序分﹞初、证信序。【如是我闻，一时佛在舍卫国祇树给孤独园，与大比丘众千二百百五十人俱。】　　释此分三：（一）明建立之因，则佛临灭度，阿难请问四事，佛一一答：我灭度后，一、依四念处住，二、以戒为师，三、默摈恶性比丘，四、一切经初，皆云如是我闻一时佛在某处与某众若干等。　　（二）明建立之意，意有三焉：一、断疑故，谓结集时阿难升座，欲宣佛法，感得自身相好如佛。众起三疑：一、疑佛重起说法，二、疑他方佛来，三、疑阿难成佛。故说此言，三疑顿断。二、息诤故，若不推从佛闻，言自制作，则诤论起。三、异邪故，不同外道，经初云阿忧等。　　（三）正释文义，具六成就：谓信、闻、时、主、处、众。六缘不具，教则不兴，必须具六，故云成就。　　一、信，若兼我闻合释，则指法之辞也，如是之法，我从佛闻。单释如是者，智度论云：信成就也。佛法大海，信为能入，智为能度，信者，言是事如是；不信者，言是事不如是。又圣人说法，但为显如，唯如为是，故称如是。又有无不二为如，如非有无为是。　　二、闻，我即阿难，五蕴假者，闻谓耳根发识，废别从总，故云我闻。阿难所不闻二十年前之经，有云如来重说，有云得深三昧总领。若推本而言，即阿难是大权菩萨，何法不通。　　三、时，师资合会，说听究竟，故言一时。诸方时分延促不同，故但言一。又说法领法之时，心境泯理，智融凡圣，如始本会，此诸二法，皆一之时。　　四、主，具云佛陀，此云觉者。起信云：所言觉义者，谓心体离念，离念相者等虚空界，即是如来平等法身，则以无念名之为佛。然觉有三义：一自觉，觉知自心本无生灭；二觉他，觉一切法无不是如；三觉满，二觉理圆，称之为满。故知有念则不名觉。起信云：一切众生不名为觉，以无始来，念念相续，未曾离念。又云：若有众生，能观无念者，则为向佛智故。　　五、处，舍卫此云闻物，谓具足欲尘财宝多闻解脱等，远闻诸国故。义净译云名称大城。祇树等者，即祇陀太子所施之树，给孤长者所买之园。祇陀此云战胜，波斯匿王太子也。生时王与外国战胜，因以为名。梵语须达，此云善施。给孤独即是善施也，又亦常行施故。西国呼寺为僧伽蓝，此云众园。　　六、众，与者，并也，及也，大者名高德著。比丘梵语，此含三义，故存梵不译。一怖魔，二乞士，三净戒。众者，理和事和。千二百五十者，佛初成道，度憍陈如等五人；次度迦叶三兄弟，兼徒总一千；次度舍利弗、目莲，各兼徒一百；次度耶舍长者子等五十人。经举大数，故减五人。此常随众，故偏列数，非无余众，未隐显耳。俱者，一时一处。　　　　﹝序分﹞二、发起序。分二：　　发起序者，谓乞食威仪，离于邪命，是为持戒，戒能资定，定能发慧，故以戒、定发起般若正宗。　　　　﹝发起序﹞初、戒。【尔时，世尊食时，著衣持钵，入舍卫大城乞食。于其城中，次第乞已，还至本处。】　　分七节释：（一）化主，成实论说：具上九号，为物钦重，故曰世尊！天上人间共所尊故；　　（二）化时，食时辰时，当日初分，求乞易得，不恼自他，乞已归园，正当巳时，如常斋法。　　（三）化仪，著僧伽梨衣，持四天王所献钵。　　（四）化处，园在城东南五六里，自外之内为入，处广人多曰大。　　（五）化事，佛为欲显头陀功德，令放逸者惭愧，以同事摄，故自乞食。璎珞女经说：化佛身如全段金刚，无生熟二藏；今所乞者，利益他故。故净名云：为不食故，应受彼食。　　（六）化等：一、由内证平等理，外不见贫富相；二、心离贪慢，慈无偏利；三、表威德，不惧恶象沽酒淫女等家；四、息凡夫猜嫌；五、破二乘分别。　　（七）化终，然已字义属下句，文连上句；饭食字，义属上句，文连下句。若广其文，令当句中备者，应云，次第乞已，还至本处饭食，饭食讫，收衣钵。佛若不食，他福不满。宝云经说：随所乞得，分为四分：一拟与同梵行，二拟施贫病乞人，三水陆众生，四自食。十二头陀经，唯说三分，除梵行。　　　　﹝发起序﹞二、定。【饭食讫，收衣钵，洗足已，敷座而坐。】　　分三节释：（一）并资缘，将欲入定，须息攀缘，衣钵不收，心有劳虑，故佛示现为后轨也，即收大衣著七条。　　（二）净身业，阿含经说：佛行离地四指，莲华承足。今示现洗者，顺世表法为后轨也。　　（三）正入定，敷座坐禅者，由身端故，心离沉掉故。魏译云：如常敷座，结加趺坐，端身而住，正念不动。唐译云：端身正愿，住对面念。无著云：显示唯寂者，于此能觉能说故。然大圣现迹，必有所表，表本觉之佛，在五蕴之都，觉魔军本空，名为战胜，照心识具德，即是给孤。求法养神名乞士众，觉心既发宁弃尘劳，将欲遍观，遂入识藏心心数法，次第思惟即妄而真，皆得法喜，法喜无体，融合觉心。思惟假缘，亡缘可符真性，观照是迹，拂迹返本还源，返本还源，法空心寂，心寂真体，般若朗然，欲谈般若正宗，如是示现发起。资圣云：夫身有二：一、伪，二、真。五蕴伪体，假衣食以生育；法身无相，因般若以照成。群生保伪遗真，诸佛养真弃伪；群生既迷真而取伪，我乃假伪迹而引真。故托乞食之缘，将施法喜之化。故涅槃经云：汝诸比丘，虽行乞食，初未曾乞大乘法食。　　　　﹝释经文﹞第二，正宗分。分二：　　　　﹝正宗分﹞初、约无著七种义句以悬判。　　初约无著七种义句以悬判，后依天亲问答断疑以科释。初中七义句者：（一）种性不断，谓护念付嘱；（二）发起行相，谓由请赞许；（三）行所住处，谓十八住，从佛正说，直至经终，是无相行所住处矣；（四）对治，谓一一住处，皆具邪行，共见正行二种对治；（五）不失，谓由对治离增减二边，不失中道；（六）地位，谓由不失中道，成贤圣位，信行地、净心地、如来地；（七）立名，谓由前六智慧坚利位地阔狭，故名金刚。后四但约第三句中十八住说，无别经文。　　十八住处者：（一）发心住，经云：应如是降伏其心，所有一切等。　　（二）波罗蜜相应行住，不住色布施等。　　（三）欲得色身住，可以身相等。　　（四）欲得法身住。法身有二：一、言说法身，颇有众生等因言显理故；二、证得法身，复有二：一、智相，如来得阿耨等；二、福相，若人满三千等。　　（五）于修道得胜中无慢住，须陀洹等，从此至十六住，如次对治十二种障，意明欲求色身、法身须离是障，障尽故入十七证道住，今当对治第一慢障。　　（六）不离佛世时住，昔在然灯等离第二少闻障，不离佛世，则具多闻。　　（七）愿净佛土住，菩萨庄严佛土不等，离小攀缘作念修道障，缘形相土则小，无缘则大，契法界故。　　（八）成熟众生住，人身如须弥等，离舍众生障，若见大小，不能济物。　　（九）远离随顺外论散乱住，如恒河中所有沙等，离乐随外论散乱障，恒沙宝施不及持经，如何外学不修正法。　　（十）色及众生身抟取中观破相应行住，三千世界所有微尘等，离破影像相中无巧便障，既离散乱，与定相应，以细末不念二种方便，破粗至细，泯细至空，则除影像之相想。　　（十一）供养给侍如来住，可以三十二相见如来不等，离福资粮不具障，不以相见，常见法身，名为给侍，福无边矣。　　（十二）远离利养及疲乏热恼，故不起精进及退失住，恒河沙身命布施等，离乐味懈怠利养障，恒沙命施，犹劣受持，岂为一身耽著利养，身疲心恼而懈怠耶。　　（十三）忍苦住，忍波罗蜜割截身等，离不能忍苦障，无我等相，累苦能忍。　　（十四）离寂静味住，当来之世，若有人能于此经受持读诵等，离智资粮不具障。日三时舍身，一一沙数不及信经，如何唯专禅定耽寂静味，阙于智慧而不持说。　　（十五）于证道时远离喜动住，云何住降等，离十一不自摄障，我能住降心生喜动，动则不能自摄。　　（十六）求佛教受住，于然灯佛所有法得菩提不等，离十二无教授障，欲入初地须佛教授，故约遇佛得无所得，而证道矣。　　（十七）证道住，人身长大等，摄种性智证遍行真如成法报身，故长大矣。　　（十八）上求佛地住，于中复有六种具足：一国土净具足，我当庄严佛土等，此教二地已上诸大菩萨；二无上见智净具足，有肉眼不等，此下皆唯佛果，故云无上，无上之言，贯通下四；三福自在具足，若人满三千界七宝等；四身具足，佛可以具足色身等；五语具足，汝勿谓如来说法等；六心具足，佛得阿耨菩提为无所得耶？乃至应作如是观。　　又十八住略为八种，亦得满足：一、摄住处；二、波罗蜜净住处，一二次配；三、欲住处，摄三及四；四、离障碍住处，即前十二障也，从五至十六；五、净心住处；六、究竟住处，上二次配十七十八；七、广大住处；八、甚深住处，上二各摄十八住处。一一住中皆深皆广。十八住文配位地者：第一、十住；第二、十行中前六；三、第七行；四、后三行；五至十四如次配十回向；十五、暖顶；十六、忍世第一；十七、初地；十八、从二地乃至佛地。　　　　﹝正宗分﹞分二、依天亲问答断疑以科释。总分四段：　　　　﹝依天亲问答断疑以科释﹞初、善现申请。分二：　　　　﹝善现申请﹞初、整仪赞佛。【时，长老须菩提在大众中即从座起，偏袒右肩，右膝著地，合掌恭敬而白佛言：「希有世尊！如来善护念诸菩萨，善付嘱诸菩萨。」】　　「长老」者，德长年老；唐译云具寿，寿即是命；魏译云慧命，以慧为命。须菩提有三义译，谓善吉、善现、空生。生时室空，解空之善瑞现矣。相师占云：唯善唯吉。「从座起下」，皆整理威仪修敬之相。「希有」者，世所无故。「如来」者，从如而来。论云：「善护念」者，依根熟菩萨说，谓与智慧力令成就佛法，与教化力令摄受众生；「善付嘱」者，依根未熟菩萨说，惧其退失，付授智者，付者将小付大，嘱者嘱大化小。菩提萨埵，此云觉有情，三释：（一）约境所求所度；（二）约心有觉悟之智，余情虑之识；（三）约能所，所求能求，三皆如次配觉及有情。　　　　﹝善现申请﹞二、正发问端。【「世尊！善男子、善女人，发阿耨多罗三藐三菩提心，应云何住？云何降伏其心？」】　　释分二：初释当机，华严云：忘失菩提心修诸善业，魔所摄持。阿耨多罗三藐三菩提，此云无上正遍正觉，谓正智通智，觉知、真俗不偏不邪。二释正问，魏译云：应云何住，云何修行，云何降伏其心。意云：若人发菩提心已，住何境界？修何行业？妄心若起，云何降伏？故佛令安住四心，修六度行，于中降心，不令著相。秦译略修行者，意云：住道降心，即是修行；谓四心六度皆名住修降伏故。无著云：住谓欲愿，修行谓相应等持，降伏谓彼心若散，制令还住。又十八住中，一一皆以住修降伏释之，故知义虽有三，而行是一。　　　　﹝依天亲问答断疑以科释﹞二、如来赞许。【佛言：「善哉，善哉。须菩提！如汝所说：如来善护念诸菩萨，善付嘱诸菩萨。汝今谛听，当为汝说：善男子、善女人，发阿耨多罗三藐三菩提心，应如是住，如是降伏其心。」】　　释分三：一、印赞所赞，重言善哉，赞美之极，护付能令佛种不断，是事必然，故印赞言如汝所说。　　二、敕听许说，无以生灭心行听实相法。智论偈云：听者端视如渴饮，一心入于语义中，踊跃闻法心悲喜，如是之人可为说。　　三、标劝将陈，我当为汝如是如是委细而说。　　　　﹝依天亲问答断疑以科释﹞三、善现伫闻。【「唯然，世尊！愿乐欲闻。」】　　唯者，顺从之辞。礼对曰唯，野对曰阿。十地经云：如渴思冷水，如饥思美食，如病思良药，如众蜂依蜜，我等亦如是，愿闻甘露法。　　　　﹝依天亲问答断疑以科释﹞四、如来正说。分二：　　　　﹝如来正说﹞一、正答所问。分二：　　　　﹝正答所问﹞初、举总标。　　别以牒问：【佛告须菩提：「诸菩萨摩诃萨，应如是降伏其心。】　　此以降伏为总，住修为别也，谓住修之中皆有降伏。经意在此，故唯标降伏有科。此所标云，举后摄初者，乃令经文极不稳畅，理例颠倒。自古言教，祗有以初摄后，未闻以后摄初，况详经文无别答降伏之处，则知降伏在住修中，皆令离相是答降伏问也，不别答者，此经宗于离相，离相正是降心，本意欲明降心，须约住修而显，住修降心本不相离故。无著十八住，皆有住修降心。　　　　﹝正答所问﹞二、约别显总。　　以答问二：　　　　﹝约别显总﹞一、答安住降心问。分四：　　　　﹝答安住降心问﹞初、广大心。【「所有一切众生之类：若卵生、若胎生、若湿生、若化生；若有色、若无色；若有想、若无想、若非有想非无想。】　　文二：初句标三界普度故，若卵下二列三：（一）受生差别，天狱化生，鬼通胎化，人畜各四，诸余微细水陆地空，不可具分品类。卵劣在初者二释：一、约境，具缘多者为首；二、约心，从本至末为次。（二）依止差别：有色四禅，无色四空。（三）境界差别。功德施云：有想则空识二处，无想则无所有处，非等则有顶。　　　　﹝答安住降心问﹞二、第一心。【「我皆令入无余涅槃而灭度之。】　　即无住处涅槃，不共二乘，故云第一。无著云：何故愿此，不可得义生所摄故。又云：卵湿无想有顶则不能，云何普入？有三因缘：（一）难处生者待时故；（二）非难处生未成熟者，成熟之故。（三）已成熟者，解脱之故。　　　　﹝答安住降心问﹞三、常心。【「如是灭度无量无数无边众生，实无众生得灭度者。】　　（一）性空故；（二）同体故，论云：自身灭度无异众生；（三）本寂故；（四）无念故；（五）法界故。　　　　﹝答安住降心问﹞四、不倒心。【「何以故？须菩提！若菩萨有我相、人相、众生相、寿者相，即非菩萨。】　　论云：远离依止身见众生等相故。无著云：已断我见，得自行平等相故。信解自他平等，显示降伏心中，摄散时众生想亦不转，如彼尔炎。　　　　﹝约别显总﹞二、答修行降心问，分五：　　　　﹝答修行降心问﹞初、总标。【「复次，须菩提！菩萨于法，应无所住行于布施。】　　「于法」者，统标诸法。「应无」下正明修行。问：菩萨万行，何唯说一？答：万行不出六度，六度总名布施。故偈云：檀义摄于六，资生无畏法，此中一二三，是名修行住。无著云：若无精进，疲倦故不能说法；若无禅定，即贪信敬利养染心说法；若无智慧，便颠倒说法。　　　　﹝答修行降心问﹞二、别释。【「所谓不住色布施，不住声香味触法布施。】　　本论但指三事，谓自身、报恩、果报。偈云：自身及报恩，果报斯不著，护存己不施，防求于异事。　　　　﹝答修行降心问﹞三、总结。【「须菩提！菩萨应如是布施，不住于相。】　　前但指三事，今则心境空有微细尽袪故。偈云：远离取相心。论云：不见施物，受者，施者。无著云：不住相想有人。将此结文，为答降伏问非也。前标次释次结，皆云无住，都是修行中降伏之义，何忽偏判配结之文为答别问。　　　　﹝答修行降心问﹞四、显益。【「何以故？若菩萨不住相布施，其福德不可思量。须菩提！于意云何？东方虚空可思量不？」「不也，世尊！」「须菩提！南西北方四维上下虚空可思量不？」「不也，世尊！」「须菩提！菩萨无住相布施，福德亦复如是不可思量。】　　初句征者。论云：若离施等相想，云何成就施福？「若菩萨」下释，于中三：初法说：为疑无福，不可思以断之。「东方」下喻说可知，「菩萨无住相」下法合。虚空者无者，云犹如虚空，有三因缘：（一）遍一切处，谓住不住相中福生故；（二）宽广高大殊胜故；（三）无尽究竟不穷故。　　　　﹝答修行降心问﹞五、结劝。【「须菩提！菩萨但应如所教住。】　　　　﹝如来正说﹞二、蹑迹断疑。分二十七：　　论云：自此已下，示现断生疑心，于中文分二十七段。　　　　﹝蹑迹断疑﹞一、断求佛行施住相疑。分四：　　疑云：为求佛果行施，即是住所求佛相，云何无住？又不住相为因，岂感色相之果，因果不类故。断之文四：　　　　﹝断求佛行施住相疑﹞初、举疑因以问。【「须菩提！于意云何？可以身相见如来不？」】　　本秪因以相为佛，故对前不住相起疑，佛举疑起之因，问答欲令除断。　　　　﹝断求佛行施住相疑﹞二、防相得以酬。【「不也，世尊！不可以身相行见如来。】　　遮防疑者，欲以相求令得见佛，故答云：不可以相得见。论云：为防彼相成就得如来身。　　　　﹝断求佛行施住相疑﹞三、释体异有为。【「何以故？如来所说身相，即非身相。」】　　相是有为生住异灭，佛体异此故非身相。偈云：三相异体故者。佛体异于有为三相也。住异二相，同是现在，故合为一。若细分即四，故唯识云：生表此法先非有，灭表此法后是无，异表此法非凝然，住表此法暂有用。　　　　﹝断求佛行施住相疑﹞四、印佛身无相。【佛告须菩提：「凡所有相，皆是虚妄。若见诸相非相，即见如来。」】　　非但佛身无相，但是一切凡圣依正，有为之相，尽是虚妄，以从妄念所变现故。妄念本空，所变何实？故起信云：一切境界唯依妄念，而有差别，若离心念，即无一切境界之相；若见诸相等者，遮离色观空也。恐闻相是虚妄，又别求无相佛身，故云：相即非相，便是如来，不唯佛化身相是如来，所见一切相相皆无相，即如来也。故起信云：所言觉义者，谓心体离念，离念相者等虚空界，即是如来平等法身。肇云：行合解通，则为见佛，偈云：离彼是如来者，离彼三相是法身如来也。无著则于色身但离遍计，不执色相即真色身，故彼论云：此为显示如来色身。又此当第三欲得色身住处。　　　　﹝蹑迹断疑﹞二、断因果俱深无信疑。分四：　　论云：无住行施因深也，无相见佛果深也。未来恶世必不生信，空说何益？断之文四：　　　　﹝断因果俱深无信疑﹞初、约无信以呈疑。【须菩提白佛言：「世尊！颇有众生，得闻如是言说章句，生实信不？」】　　魏云：颇有众生于未来世云云，今略此句者，影在后五百岁也。句诠差别章者解句；实信者，大品云：于一切法不信，是信般若。　　　　﹝断因果俱深无信疑﹞二、呵疑词以显信。【佛告须菩提：「莫作是说。如来灭后，后五百岁，有持戒修福者，于此章句能生信心，以此为实。】　　后五百岁者，大集云：初五百岁解脱牢固，第二五百岁禅定牢固，三多闻，四塔寺，五斗诤。皆如初二句例，本疑恶世无信，故举恶世以断疑。持戒修福者，戒定也；以此为实者，正解无倒。无著云：增上戒等三学，显示修行少欲等功德：戒出三涂、定出六欲、慧出三界。　　　　﹝断因果俱深无信疑﹞三、明能信之所以。分二：　　　　﹝明能信之所以﹞初、明历事善友积集信因。【「当知，是人不于一佛二佛三四五佛而种善根，已于无量千万佛所种诸善根，闻是章句，乃至一念生净信者。】　　无著云：显示集因于多佛所，明久事善友，则缘胜也。种诸善根，明久伏三毒，则因胜也。　　　　﹝明能信之所以﹞二、明善友所摄成就信德。分二：　　　　﹝明善友所摄成就信德﹞初、明摄受得福显福德门。【「须菩提！如来悉知悉见，是诸众生得如是无量福德。】　　无著云：谓于一切行住所作中知其心，四蕴见其依止色身故，此等显示善友所摄。论云：若不说见，或谓如来以比智知；若不说知，或谓如来以肉眼见。故须二语。得福德者，魏云：生如是福德，取如是福德。论云：生者能生因，取者熏修自体果义。无著云：生者福正起时现行，取者即彼灭时摄持种子。此云得者，生取二义不离于得，得之一字生取俱摄。　　　　﹝明善友所摄成就信德﹞二、明摄受所以显智慧门。分二：　　由无二执故得摄受。　　　　﹝明摄受所以显智慧门﹞初、正明已断粗执。【「何以故？是诸众生，无复我相、人相、众生相、寿者相，无法相亦无非法相。】　　初征信者，以何义故，得如来悉知悉见？　　　　﹝明摄受所以显智慧门﹞二、后释。分二：　　（一）无我执。执取自体为我，计我展转趣于余趣为人，计我盛衰苦乐种种变异相续为众生，计我一报命根不断而住为寿者。　　（二）无法执。论云：无法相者，能取所取一切法无；亦无非法相者，无我真空实有。然离二执正是得佛知见，成就净信之本，善根福德，却是相兼故。论云：有智慧便足。何故复说持戒功德？为示现实相差别义故。亦有持戒功德，依信心恭敬能生实相故。不但说般若二因，显未除细执。【「何以故？是诸众生若心取相，则为著我人众生寿者。若取法相，即著我人众生寿者。何以故？若取非法相，即著我人众生寿者。】　　「若心取」下，总明二相，总解取法非法，尽名相也。亦是建立取相，则我等相便生，立义宗也。「若取法」下，别明二相。论云：但有无明使无现行粗烦恼，示无我见故。无著云：但取法及非法相转，非我等想，以我等想及依止不转。中有征者，取法但为法相，何故便著我等？释云：取非法亦著我等，何况取法。以后释前也。　　　　﹝断因果俱深无信疑﹞四、示中道之玄门。【「是故，不应取法，不应取非法。以是义故，如来常说：汝等比丘，知我说法，如筏喻者，法尚应舍，何况非法。】　　初正结归中，后引说，以证筏喻者。假言显义，不应如言执义，不执即为不取，非全弃也。偈云：彼不住随顺，于法中证智。论释云：不住者得证智，舍教如到彼岸。随顺者，随顺彼证智之教法，如未到岸。无著云：法尚应舍者，实相生故；何况非法者，理不应故。　　　　﹝蹑迹断疑﹞三、断无相。分二：　　云何得说疑？论云：向说不可以相见佛，佛非有为，云何释迦得阿耨菩提？云何说法？断之文二：　　　　﹝断无相﹞初、问答断疑。分四：　　　　﹝问答断疑﹞初、举疑因以问。【「须菩提！于意云何？如来得阿耨多罗三藐三菩提耶？如来有所说法耶？」】　　佛问得不，意显不得故。无著云：显示翻于正觉取故。　　　　﹝问答断疑﹞二、顺实理以酬。【须菩提言：「如我解佛所说义，无有定法名阿耨多罗三藐三菩提，亦无有定法如来可说。】　　偈云：应化非真佛，亦非说法者。　　　　﹝问答断疑﹞三、释无定法之言。【「何以故？如来所说法，皆不可取，不可说，非法、非非法。】　　无著云：不可取者，谓正闻时；不可说者，谓正说时。非法者，分别性故；非非法者，法无我理故。论云：彼法非法非非法，依真如义说，非法者，一切法无体相故；非非法者，彼真如无我实相有故。何故唯言说不言证？有言说者，即成证义故，若不证者，则不能说。　　　　﹝问答断疑﹞四、释无取说之所以。【「所以者何？一切贤圣，皆以无为法而有差别。】　　魏云：一切圣人皆以无为法得名。论意云：圣人但依真如清净得名，非别得法，故无取说而有差别者。论云：真如具足清净分清净。无著云：无为者无分别义故，是故菩萨有学得名，如来无学得名。初无为者，折伏散乱时显了故；后无为者，唯第一义者无上觉故。三乘贤圣皆修证无为，故通说为差别。　　　　﹝断无相﹞二、校量显胜。分四：　　　　﹝校量显胜﹞初、举劣福以问。【「须菩提！于意云何？若人满三千大千世界七宝以用布施，是人所得福德，宁为多不？」】　　俱舍偈云：四大洲日月苏迷卢欲天梵世各一千，名一小千界；此小千千倍，说名一中千；此千倍，大千，皆同一成坏。七宝者，金、银、琉璃、珊瑚、码瑙、赤真珠、颇梨。　　　　﹝校量显胜﹞二、释福多以酬。【须菩提言：「甚多，世尊！何以故？是福德即非福德性，是故如来说福德多。」】　　无著云：是福德者标牒，「即非」者，约胜义空；「是故」者，约世俗有。　　　　﹝校量显胜﹞三、判经福超过。【「若复有人，于此经中受持，乃至四句偈等，为他人说，其福胜彼。】　　偈云：受持法及说，不空于福德，福不趣菩提，二能趣菩提。四句者，但于四句诠义究竟，即成四句偈。如凡所有相皆是虚妄，若见诸相非相，即见如来，此最妙也。然但义见四句持说，即趣菩提；文或增减，不必唯四，义若阙者则互成谤。　　　　﹝校量显胜﹞四、释超过所以。分二：　　　　﹝释超过所以﹞初、正释。【「何以故？须菩提！一切诸佛，及诸佛阿耨多罗三藐三菩提法，皆从此经出。】　　诸佛菩提法者，论云：名为法身，于彼法身此二能作了因，一切诸佛者即报化身。论云：于此能为生因。　　　　﹝释超过所以﹞二、转释。【「须菩提！所谓佛、法者，即非佛、法。】　　第一义中，无有佛、法从经出也。　　　　﹝蹑迹断疑﹞四、断声闻。分四：　　得果是取疑。论云：向说圣人无为法不可取说，云何声闻各取自果如证而说？断之文四：　　　　﹝断声闻﹞初、入流果。【「须菩提！于意云何？须陀洹能作是念：『我得须陀洹果』不？」须菩提言：「不也，世尊！何以故？须陀洹名为入流，而无所入，不入色声香味触法，是名须陀洹。」】　　须陀洹，此云入流，入圣人流故，亦云预流，预圣人流故。秪由不入六尘名入圣流，不是别有所入故。论云：圣人得果不取一法，不取六尘境界，故名逆流；乃至罗汉不取一法，以是义故，名阿罗汉；然非不取无为自果，但于证时离取我等烦恼，是故无如是心：我能得果。若起如是心我能得果，即为著我等故。知得果是不取义，何得疑云是取？　　　　﹝断声闻﹞二、一来果。【「须菩提！于意云何？斯陀含能作是念：『我得斯陀含果』不？」须菩提言：「不也，世尊！何以故？斯陀含名一往来，而实无往来，是名斯陀含。」】　　斯陀含，此云一来，断欲界六品修惑。从此命终，一往天上，一来人间，便得阿罗汉果，故名一来，而实无往来者，已悟无我，谁能往来？　　　　﹝断声闻﹞三、不来果。【「须菩提！于意云何？阿那含能作是念：『我得阿那含果』不？」须菩提言：「不也，世尊！何以故？阿那含名为不来，而实无不来，是故名阿那含。」】　　阿那含，此云不来，亦云不还。断欲界九品修惑尽。命终一往天上，更不还来下界，故云不来，而实无不来义，同前释。　　　　﹝断声闻﹞四、不生果。分三：　　阿罗汉，此释有三：（一）无贼，三界见修烦恼尽故；（二）不生，不受后有故；（三）应供，应受人天广大供养故。　　　　﹝不生果﹞初、举所得以问。【「须菩提！于意云何？阿罗汉能作是念：『我得阿罗汉道』不？」】　　　　﹝不生果﹞二、明无取以答。【须菩提言：「不也，世尊！何以故？实无有法名阿罗汉。世尊！若阿罗汉作是念：我得阿罗汉道，即为著我人众生寿者。】　　　　﹝不生果﹞三、引已证令信。分三：　　　　﹝引已证令信﹞初、明佛先印。【「世尊！佛说我得无诤三昧，人中最为第一，是第一离欲阿罗汉。】　　无诤者，不恼众生，能令众生不起烦恼，故佛赞之。十弟子中，善现第一。离欲者，三界烦恼，但有贪心，尽名为欲，非唯欲界。　　　　﹝引已证令信﹞二、彰己不取。【「我不作是念：我是离欲阿罗汉。】　　　　﹝引己证令信﹞三、却释佛意。【「世尊！我若作是念：我得阿罗汉道，世尊则不说须菩提是乐阿兰那行者；以须菩提实无所行，而名须菩提是乐阿兰那行。」】　　论云：离二种障，（一）烦恼障，得阿罗汉，故离；（二）三昧障，得无诤故离，故无所行。阿兰那者，此云寂静。　　　　﹝蹑迹断疑﹞五、断释迦然灯取说疑。　　论云：释迦昔于然灯佛所受法，彼佛为此佛说法，云何言不可取不可说？【佛告须菩提：「于意云何？如来昔在然灯佛所，于法有所得不？」「不也，世尊！如来在然灯佛所，于法实无所得。」】　　于法实无所得者。然灯佛说，说是语言；释迦所闻，唯闻语言。语言非实智证法故。论云：释迦于然灯所，言语所说不取证法，以是义故，显彼证智不可说不可取。　　　　﹝蹑迹断疑﹞六、断严土违于不取疑。分三：　　论云：若法不可取，云何诸菩萨取庄严净土？云何自受法王身？　　断之文三：　　　　﹝断严土违于不取疑﹞初、举取相庄严问。【「须菩提！于意云何？菩萨庄严佛土不？」】　　佛意欲明法性真土，故问取形相庄严土不？　　　　﹝断严土违于不取疑﹞二、释离相庄严答。【「不也。世尊！何以故？庄严佛土者，即非庄严，是名庄严。」】　　偈云：智习唯识通，如是取净土，非形第一体，非严庄严意。论释云：诸佛无有庄严国土事，唯真实智慧习识通达故不可取庄严有二：（一）形相，（二）第一义相。非严者无形相故，庄严意者，即是第一庄严，以一切功德成就庄严故。　　　　﹝断严土违于不取疑﹞三、依净心庄严劝。【「是故须菩提，诸菩萨摩诃萨，应如是生清净心，不应住色生心，不应住声香味触法生心，应无所住而生其心。】　　论云：若人分别佛土，是有为形相，而言我成就者，彼住于色等境中，为遮此故，故云应如是生清净心，不应住色等也。而生其心者，则是正智，此是真心；若都无心，便同空见。　　　　﹝蹑迹断疑﹞七、断受得报身有取疑。分二：　　疑意如前。断之文二：　　　　﹝断受得报身有取疑﹞初、问答断疑。【「须菩提！譬如有人，身如须弥山王，于意云何？是身为大不？」须菩提言：「甚大，世尊！何以故？佛说非身，是名大身。」】　　论云：如须弥山王势力高远故名为大，而不取我是山王，以无分别故。报佛亦如是，以得无上法王体故名大，而不取我是法王，以无分别故。故偈云：如山王无取，受报亦复然。　　非身名身者，非有漏有为身，是无漏无为身。故偈云：远离于诸漏，及有为法故。　　论云：若如是即无有物，若如是即名有物，以唯有清净身故，以远离有为法故，以是义故，实有我体，以不依他缘住故。　　　　﹝断受得报身有取疑﹞二、校最显胜。分二：　　　　﹝校最显胜﹞一、约外财校量广显经胜。分二：　　　　﹝约外财校量广显经胜﹞一、校量胜劣。分三：　　　　﹝校量胜劣﹞初、约多河以辨沙。【「须菩提！如恒河中所有沙数，如是沙等恒河，于意云何？是诸恒河沙，宁为多不？」须菩提言：「甚多，世尊！但诸恒河尚多无数，何况其沙！」】　　恒河者，从阿耨池东面流出，周四十里，沙细如面，金沙混流，佛多近此说法，故取为喻。　　　　﹝校量胜劣﹞二、约多沙以彰福。【「须菩提！我今实言告汝：若有善男子、善女人，以七宝满尔所恒沙河数三千大千世界，以用布施，得福多不？」须菩提言：「甚多，世尊！」】　　论云：前已说喻何故复说？偈云：说多义差别，亦成胜校量，后福过于前，故重说胜喻。何故不先说此喻？为渐化众生，令信上妙义故。又前未显以何等胜功德，能得菩提故。　　　　﹝校量胜劣﹞三、约多福以显胜。【佛告须菩提：「若善男子、善女人，于此经中乃至受持四句偈等为他人说，而此福德胜前福德。】　　施感生死，经趣菩提，大意同前。　　　　﹝约外财校量广显经胜﹞二、释胜所以。分五：　　　　﹝释胜所以﹞一、尊处叹人胜。分三：　　　　﹝尊处叹人胜﹞初、明处可敬。【「复次，须菩提！随说是经乃至四句偈等，当知此处，一切世间天人阿修罗，皆应供养，如佛塔庙。】　　大般若说：天帝不在，诸天若来但见空座，尽皆作礼供养而去。窣堵波，此云高显，塔者边国讹语。庙藐也，于塔中安佛形藐。　　　　﹝尊处叹人胜﹞二、显人获益。【「何况有人尽能受持读诵。须菩提！当知是人，成就最上第一希有之法。】　　前四句犹胜，况此尽能受持，故最上等也。　　　　﹝尊处叹人胜﹞三、显处有佛。【「若是经典所在之处，则为有佛，若尊重弟子。」】　　经显如来法身，依法则有报化，又一切贤圣皆以无为得名，经显无为，必有贤圣尊重弟子。　　　　﹝释胜所以﹞二、约义释辨名胜。【尔时，须菩提白佛言：「世尊！当何名此经？我等云何奉持？」佛告须菩提：「是经名为金刚般若波罗蜜，以是名字，汝当奉持。所以者何？须菩提！佛说般若波罗蜜，则非般若波罗蜜。】　　佛立经名约能断惑，断惑故胜也。则非般若者，无著云：对治如言执故。　　　　﹝释胜所以﹞三、佛无异说胜。【「须菩提！于意云何？如来有所说法不？」须菩提白佛言：「世尊！如来无所说。」】　　「无所说」者，无别异增减之说，但如证而说，既如其说则无所说，三世佛皆然，故云无异说。故论云：无有一法唯独如来说，余佛不说。无著云：第一义不可说。　　　　﹝释胜所以﹞四、施福劣尘胜。【「须菩提！于意云何？三千大千世界所有微尘，是为多不？」须菩提言：「甚多，世尊！」「须菩提！诸微尘，如来说非微尘，是名微尘。如来说：世界，非世界，是名世界。】　　论云：宝施福德是烦恼因，以能成就烦恼事故；地尘无记非烦恼因故，尘胜施劣。大云云：故诸地尘则非贪等烦恼，尘是名无记。地尘如来说三千界非烦恼染因，界是名地尘，无记界是则界为尘，因尘不生烦恼，施为福因，福生烦恼。　　　　﹝释胜所以﹞五、感果离相胜。【「须菩提！于意云何？可以三十二相见如来不？」「不也，世尊！不可以三十二相得见如来。何以故？如来说：三十二相即是非相，是名三十二相。」】　　恐施宝者云：我施求佛，谁言烦恼。故此经云：可以相为佛不？论云：持说此法能成菩提，胜彼福德，何以故？彼相于佛菩提非法身相故，经福能降施福德三十二相，意明经福降施方得色相佛身，若但宝施即烦恼因。　　　　﹝校最显胜﹞二、约内财校量倍显经胜。分二：　　　　﹝约内财校量倍显经胜﹞初、校量胜劣。【「须菩提！若有善男子、善女人，以恒河沙等身命布施；若复有人，于此经中，乃至受持四句偈等，为他人说，其福甚多。」】　　舍身胜于宝施，持说又胜舍命。　　　　﹝约内财校量倍显经胜﹞二、释胜所以。分二：　　　　﹝释胜所以﹞初、泣叹未闻深法胜。【尔时，须菩提闻说是经，深解义趣，涕泪悲泣，而白佛言：「希有，世尊！佛说如是甚深经典，我从昔来所得慧眼，未曾得闻如是之经。】　　舍身之苦已感人心，何况更闻不及持说，是故悲泪。论云：念彼身苦尊重法故悲泪。慧眼人空也，未闻法空也。　　　　﹝释胜所以﹞二、净心契实具德胜。分五：　　　　﹝净心契实具德胜﹞初、正明。【「世尊！若复有人，得闻是经，信心清净，则生实相，当知是人，成就第一希有功德。】　　论云：此中有实相，余者非实相。　　　　﹝净心契实具德胜﹞二、佛迹。【「世尊！是实相者，则是非相，是故如来说名实相。】　　无著云：为离实相分别想故。　　　　﹝净心契实具德胜﹞三、信解三空同佛胜。分三：　　　　﹝信解三空同佛胜﹞初、总标信解。【「世尊！我今得闻如是经典，信解受持不足为难，若当来世，后五百岁，其有众生，得闻是经，信解受持，是人则为第一希有。】　　无著云：未来法灭时，尚有菩萨受持故，无我人等取，云何汝等于正法时，远离修行，不生惭愧？　　　　﹝信解三空同佛胜﹞二、别显三空。【「何以故？此人无我相、人相、众生相、寿者相。所以者何？我相即是非相、人相、众生相、寿者相，即是非相。何以故？离一切诸相，即名诸佛。」】　　无著云：无我等者，无人取我等，即非相者无法取。「离一切」者，显示诸菩萨随顺学相，诸佛世尊离一切相，是故我等应如是学。　　　　﹝信解三空同佛胜﹞三、如来印定。【佛告须菩提：「如是，如是！】　　　　﹝净心契实具德胜﹞四、闻时不动希有胜。【「若复有人，得闻是经，不惊、不布、不畏，当知是人甚为希有。】　　论云：惊者谓非处生惧，怖者不能断疑心故，畏者一向怖故，其心毕竟堕惊怖故。　　　　﹝净心契实具德胜﹞五、大因清净第一胜。【「何以故？须菩提！如来说：第一波罗蜜，非第一波罗蜜，是名第一波罗蜜。】　　「何以故」者有二：（一）蹑前不惊等征；（二）都蹑前胜以征。论云：此法门者，名为大因，胜余修多罗故名为清净，无量诸佛同说故。故彼珍宝檀等无如是功德，是故彼福德中，此福为胜。　　　　﹝蹑迹断疑﹞八、断持说未脱苦果疑。分二：　　论云：向说舍身，苦身果报故福劣，若尔依此法门持说诸菩萨行苦行，亦是苦果，云何此法不成苦果？断之文二：　　　　﹝断持说未脱苦果疑﹞初、明超忍以断疑。分二：　　　　﹝明超忍以断疑﹞初、明忍体。【「须菩提！忍辱波罗蜜，如来说非忍辱波罗蜜。】　　忍到彼岸，已离苦相，况彼岸非岸，谁苦谁忍？　　　　﹝明超忍以断疑﹞二、明忍相。又分二：　　　　﹝明忍相﹞初、引一生证极苦忍。再分二：　　　　﹝引一生证极苦忍﹞初、正明。【「何以故？须菩提！如我昔为歌利王割截身体，我于尔时，无我相、无人相、无众生相、无寿者相。】　　歌利，此云极恶。佛昔作仙，山中修道，王猎疲寝，妃共礼仙。王问得四果，皆答不得，王怒割截，天怒雨石，王惧而忏悔，仙证本无嗔，王乃免害。论云：不但无苦而乃有乐，以慈悲故。　　　　﹝引一生证极苦忍﹞二、反显。【「何以故？我于往昔节节支解时，若有我相、人相、众生相、寿者相，应生嗔恨。】　　　　﹝明忍相﹞二、引多生证相续忍。【「须菩提！又念过去于五百世作忍辱仙人，于尔所世，无我相、无人相、无众生相、无寿者相。】　　累苦故忍熟而乐，但与正定慈悲相应故。偈云：离我及恚相，实无有苦恼，共乐有慈悲，如是苦行果。　　　　﹝断持说未脱苦果疑﹞二、劝离相以安忍。分二：　　论云：若有菩萨不离我相，见苦行苦欲舍菩提心，故劝离相。无著云：为对治不忍因缘有三种苦：谓流转苦，众生相违苦，乏受用苦。文二：　　　　﹝劝离相以安忍﹞初、总标。【「是故须菩提！菩萨应离一切相，发阿耨多罗三藐三菩提心。】　　若离相发心，虽逢大苦即能不舍。无著云：离一切相者，为离如是三苦相也。　　　　﹝劝离相以安忍﹞二、别显。分二：　　　　﹝别显﹞初、对治不忍流转苦。【「不应住色生心，不应住声香味触法生心，应生无所住心。若心有住，则为非住。是故佛说：菩萨心不应住色布施。】　　初正明流是集谛，转是苦谛。无著云：若著色等则于流转苦中疲乏，故菩提心不生。后引证，引前说无住施，具含六度，证此文矣。　　　　﹝别显﹞二、对治不忍相违苦。【「须菩提！菩萨为利益一切众生，应如是布施。如来说：一切诸相，即是非相。又说一切众生，则非众生。】　　无著云：既为众生行施，云何于彼生嗔？由不能无众生想故，众生相违时即生疲乏故，显示人无我、法无我。论云：「诸相」者众生相也，「非相」者无我也。阴中见我是众生相，「一切众生」者，五阴法也。「非众生」者，阴空故法无我也。乏受用苦配在后断。　　　　﹝蹑迹断疑﹞九、断能证无体非因疑。分二：　　论云：于证果中无道，云何彼于果为能作因？断之文二：　　　　﹝断能证无体非因疑﹞初、断疑。【「须菩提！如来是真语者、实语者、如语者、不诳语者、不异语者。】　　佛所有说，皆如其事，今说证果，何疑不然。真语者，说佛身大菩提法也，是真智故。实语者，说小乘四谛，谛是实义。如语者，说大乘法有真如小乘无也。不异语者，说三世授记等事，更无参差。佛将此四语不诳众生，是故秦译加不诳语。　　　　﹝断能证无体非因疑﹞二、离执。【「须菩提！如来所得法，此法无实无虚。】　　无实者，如言说，性非有故；无虚者，不如言说自性故有。　　　　﹝蹑迹断疑﹞十、断如遍有得无得疑。分二：　　论云：若圣人以无为真如法得名，彼真如一切时处恒有，何故有得者，有不得？断之文二：　　　　﹝断如遍有得无得疑﹞初、举喻断疑。【「须菩提！若菩萨心住于法而行布施，如人入闇，则无所见；若菩萨心不住法而行布施，如人有目，日光明照，见种种色。】　　论云：无智住法，心不清净故不得；有智不住法，心清净故得。有目者，如得对治法，日光者，如所治闇尽，能治现前。空喻真如，色喻性上万德。　　　　﹝断如遍有得无得疑﹞二、赞经功德。分二：　　　　﹝赞经功德﹞初、总标。【「须菩提！当来之世，若有善男子、善女人，能于此经受持读诵，则为如来以佛智慧，悉知是人，悉见是人，皆得成就无量无边功德。】　　无著云：读诵者，此说受持因故，为欲受故读，为欲持故诵。论云：受持修行，依总持法故，读诵修行依闻慧广故，是则从他闻法，内自思惟，得修行智也。故偈云：修从他及内。　　　　﹝赞经功德﹞二、别显。分十：　　　　﹝别显﹞初、舍命不如。又分二：　　　　﹝舍命不如﹞初、舍命福。【「须菩提！若有善男子、善女人，初日分以恒河沙等身布施，中日分复以恒河沙等身布施，后日分亦以恒河沙等身布施，如是无量百千万亿劫，以身布施。】　　偈云：以事及时大，福中胜福德。　　　　﹝舍命不如﹞二、信经福。【「若复有人，闻此经典信心不逆，其福胜彼，何况书写受持读诵，为人解说。】　　信经劣于持说，多命胜于前喻。　　　　﹝别显﹞二、余乘不测。【「须菩提！以要言之，是经有不可思议不可称量无边功德。】　　偈云：非余者境界。无著云：不可思议者，唯自觉故；不可称量者，无有等及胜故。　　　　﹝别显﹞三、依大心说。【「如来为发大乘者说，为发最上乘者说。】　　最上者一佛乘也。　　　　﹝别显﹞四、具德能传。【「若有人能受持读诵，广为人说，如来悉知是人，悉见是人，皆成就不可量、不可称、无有边、不可思议功德，如是人等，则为荷担如来阿耨多罗三藐三菩提。】　　「成就」等者，偈云：满足无上界。「荷担」者，无著云：肩负菩提重担故。　　　　﹝别显﹞五、乐小不堪。【「何以故？须菩提！若乐小法者，著我见人见众生见寿者见，则于此经不能听受读诵，为人解说。】　　　　﹝别显﹞六、所在如塔。【「须菩提！在在处处，若有此经，一切世间天人阿修罗，所应供养；当知此处，则为是塔，皆应恭敬，作礼围绕，以诸华香而散其处。】　　　　﹝别显﹞七、转罪为佛。【「复次，须菩提！善男子、善女人，受持读诵此经，若为人轻贱，是人先世罪业应堕恶道，以今世人轻贱故，先世罪业则为消灭，当得阿耨多罗三藐三菩提。】　　轻贱者，总包于中或打或骂故。隋译云：轻贱甚轻贱。无著云：此毁辱事有无量门故。复云：甚轻贱当得菩提者，罪灭故。　　　　﹝别显﹞八、超事多尊。又分二：　　论云：示现速证菩提法故。文二：　　　　﹝超事多尊﹞初、供佛多中全具福。【「须菩提！我念过去无量阿僧祇劫，于然灯佛前，得值八百四千万亿那由他诸佛，悉皆供养承事，无空过者。】　　那由他者，十亿为洛叉，十洛叉为俱胝，十俱胝为那由他。　　　　﹝超事多尊﹞二、持经多中少分福。【「若复有人，于后末世，能受持读诵此经，所得功德，于我所供养诸佛功德，百分不及一，千万亿分、乃至算数譬喻所不能及。】　　　　﹝别显﹞九、具闻则疑。【「须菩提！若善男子、善女人，于后末世，有受持读诵此经，所得功德，我若具说者，或有人闻，心则狂乱，狐疑不信。】　　　　﹝别显﹞十、总结幽邃。【「须菩提！当知是经义不可思议，果报亦不可思议。」】　　无著云：此显示彼福体及果体，不可测量故。　　　　﹝蹑迹断疑﹞十一、断住修降伏是我疑。分二：　　佛教我住修降伏，兼不住前十种疑执过患。若无我者，谁人受教，谁人住修，谁人如此离过，云云，亦云除微细执故。偈云：于内心修行，存我为菩萨，此即障于心，违于不住道。断之文二：　　　　﹝断住修降伏是我疑﹞初、问。【尔时，须菩提白佛言：「世尊！善男子、善女人，发阿耨多罗三藐三菩提心，云何应住？云何降伏其心？」】　　　　﹝断住修降伏是我疑﹞二、答。分三：　　　　﹝答﹞初、若名菩萨必无我。【佛告须菩提：「若善男子、善女人，发阿耨多罗三藐三菩提心者，当生如是心，我应灭度一切众生。灭度一切众生已，而无有一众生实灭度者。】　　　　﹝答﹞二、若有我相非菩萨。【「何以故？若菩萨有我相、人相、众生相、寿者相，则非菩萨。】　　　　﹝答﹞三、能所俱（编者注：疑漏「无」字）即是菩提。【「所以者何？须菩提！实无有法发阿耨多罗三藐三菩提心者。】　　　　﹝蹑迹断疑﹞十二、断佛因是有菩萨疑。分四：　　论云：若无菩萨，云何释迦如来于然灯佛所行菩萨行？断之文四：　　　　﹝断佛因是有菩萨疑﹞初、举疑处。【「须菩提！于意云何？如来于然灯佛所，有法得阿耨多罗三藐三菩提不？」】　　降怨王请然灯佛入城，城中长幼尽迎，路泥，善慧（编者注：即释迦牟尼佛前生菩萨名）布发，佛与授记，故举此问。　　　　﹝断佛因是有菩萨疑﹞二、断疑念。【「不也，世尊！如我解佛所说义，佛于然灯佛所，无有法得阿耨多罗三藐三菩提。」】　　善慧彼时都无所得，离诸分别，由无法故得记；若有法者，是有相心，不顺菩提，佛不与记。　　　　﹝断佛因是有菩萨疑﹞三、印决定。【佛言：「如是，如是。须菩提！实无有法如来得阿耨多罗三藐三菩提。】　　论云：我于彼时所修诸行，无有一法得阿耨多罗三藐三菩提，功德施论引佛说云：若见于佛即见自身，见身清净见佛清净，见一切智智皆悉清净，是中见清净智亦复清净，是名见佛。我如是见然灯如来，得无生忍，一切智智明了现前，即得受记，是受记声不至于耳，亦非余智之所能知，我于此时亦非惛懵无觉，然无所得。　　　　﹝断佛因是有菩萨疑﹞四、反覆释。【「须菩提！若有法如来得阿耨多罗三藐三菩提者，然灯佛则不与我授记：『汝于来世，当得作佛，号释迦牟尼。』以实无有法得阿耨多罗三藐三菩提，是故然灯佛与我授记，作是言：『汝于来世，当得作佛，号释迦牟尼。』】　　无著云：若正觉法可说，如彼然灯所说者，我于彼时便得正觉，然灯则不记言来世当得；以法不可说故，我于彼时不得正觉，是故记言来世当得。　　　　﹝蹑迹断疑﹞十三、断无因则无佛法疑。分三：　　　　﹝断无因则无佛法疑﹞初、断一向无佛疑。又分二：　　论云：若无菩提，即无诸佛如来，有如是谤，谓一向无佛，为断此疑故，云如来者，即是真如。断之文二：　　　　﹝断一向无佛疑﹞初、显真如是佛故非无。【「何以故？如来者即诸法如义。】　　无著云：如清净故名为如来，犹如真金。　　　　﹝断一向无佛疑﹞二、明佛即菩提故无得。再分二：【「若有人言，如来得阿耨多罗三藐三菩提，须菩提！实无有法，佛得阿耨多罗三藐三菩提。】　　　　﹝明佛即菩提故无得﹞初、标错解。　　魏云：若有人言，如来得阿耨菩提者，是人不实语。　　　　﹝明佛即菩提故无得﹞后、释正见。　　偈云：菩提彼行等，谓等前菩萨行无得也。无著云：或谓然灯如来所，于法不得正觉，世尊后时自得正觉，为离此取故，云若人言等。　　　　﹝断无因则无佛法疑﹞二、断一向无法疑。分二：　　论云：有人谤言，若无因行，则如来不得阿耨菩提，为断此疑故，云如来所得等。断之文二：　　　　﹝断一向无法疑﹞初、遗执遮疑。【「须菩提！如来所得阿耨多罗三藐三菩提，于是中无实无虚。】　　论云：无色等相故，彼即菩提相故。无著云：显真如无二故，谓言说故，谓彼正觉，不无世间言说故。　　　　﹝断一向无法疑﹞二、释义断疑。【「是故如来说：一切法皆是佛法。须菩提：所言一切法者，即非一切法，是故名一切法。】　　论云：一切法者，皆真如体，故皆佛法。「即非」者由色等法即真如故，即非色等法真如，常无色等诸相故，「是名」者即是真如法自性矣。　　　　﹝断无因则无佛法疑﹞三、显真佛真法体。【「须菩提！譬如人身长大。」须菩提言：「世尊！如来说：人身长大，则为非大身，是名大身。」】　　偈云：依彼法身佛，故说大身喻，身离一切障，及遍一切境。功德及大体故，即说大身非身，即是身，是故说大身。论云：非身者无有诸相故，大身者有真如体故。无著云：摄一切众生大身故，于彼身中安立非自非他故。　　　　﹝蹑迹断疑﹞十四、断无人度生严土疑。分三：　　论云：若无菩萨者，诸佛亦不成菩提，众生亦不入涅槃，亦无清净佛土；何故诸菩萨发心，欲令众生入涅槃，起心修行清净佛土？断之文三：　　　　﹝断无人度生严土疑﹞初、遮度生念。又分三：　　　　﹝遮度生念﹞初、明失念。【「须菩提！菩萨亦如是。若作是言：我当灭度无量众生，则不名菩萨。】　　偈云：不达真法界，起度众生意，及清净国土，生心即是倒。　　　　﹝遮度生念﹞二、明无人。【「何以故？须菩提！实无有法名为菩萨。】　　无法名菩萨，岂有我度众生？　　　　﹝遮度生念﹞三、引前说。【「是故佛说一切法，无我、无人、无众生、无寿者。】　　　　﹝断无人度生严土疑﹞二、遮严土念。分二：　　　　﹝遮严土念﹞初、明失念。【「须菩提！若菩萨作是言：我当庄严佛土，是不名菩萨。】　　　　﹝遮严土念﹞二、释所以。【「何以故？如来说：庄严佛土者，即非庄严，是名庄严。】　　　　﹝断无人度生严土疑﹞三、释成菩萨。【「须菩提！若菩萨通达无我、法者，如来说名真是菩萨。】　　论云：若起度众生严土之心，即是颠倒，非菩萨者，起何等心名为菩萨，故经言通达等。无著云：谓人无我、法无我。　　　　﹝蹑迹断疑﹞十五、断诸佛不见诸法疑。分二：　　论云：前说菩萨不见彼是众生，不见我为菩萨，不见清净佛土，若如是，则诸佛不见诸法。断之文二：　　　　﹝断诸佛不见诸法疑﹞初、约能见五眼明见净。又分五：　　偈云：虽不见诸法，非无了境眼，诸佛五种实，以见彼颠倒。文五：　　　　﹝约能见五眼明见净﹞初、肉眼。【「须菩提！于意云何？如来有肉眼不？」「如是，世尊！如来有肉眼。」】　　肉团中有清净色，见障内色，名为肉眼，佛具诸根，故有肉眼。　　　　﹝约能见五眼明见净﹞二、天眼。【「须菩提！于意云何？如来有天眼不？」「如是，世尊！如来有天眼。」】　　于肉眼边引净天眼，见障外色。依大般若，佛肉眼能见人中无数世界，不唯障内；若佛天眼，能见诸天所有细色，除见天外，见人等事名肉眼矣。净名云：唯佛世尊得真天眼，照见恒沙佛土，不以二相。　　　　﹝约能见五眼明见净﹞三、慧眼。【「须菩提！于意云何？如来有慧眼不？」「如是，世尊！如来有慧眼。」】　　以根本智照真理故。　　　　﹝约能见五眼明见净﹞四、法眼。【「须菩提！于意云何？如来有法眼不？」「如是，世尊！如来有法眼。」】　　后得智说法度人。　　　　﹝约能见五眼明见净﹞五、佛眼。【「须菩提！于意云何？如来有佛眼不？」「如是，世尊！如来有佛眼。」】　　前四在佛总名佛眼；又见佛性圆极，名为佛眼。　　无著云：为令知见净胜故，显示有五种眼，略说有四种，谓色摄、第一谛摄、世谛摄、一切种一切应知摄。　　古德偈云：天眼通非碍，肉眼碍非通，法眼唯观俗，慧眼直缘空，佛眼如千日，照异体还同。　　　　﹝断诸佛不见诸法疑﹞二、约所知诸心明智净。分五：　　　　﹝约所知诸心明智净﹞初、约一个恒河以数沙。【「须菩提！于意云何？如恒河中所有沙，佛说是沙不？」「如是，世尊！如来说是沙。」】　　　　﹝约所知诸心明智净﹞二、约一河中沙以数河。【「须菩提！于意云何？如一恒河中所有沙，有如是沙等恒河。】　　　　﹝约所知诸心明智净﹞三、约沙河中沙以数界。【「是诸恒河所有沙数，佛世界如是，宁为多不？」「甚多，世尊。」】　　　　﹝约所知诸心明智净﹞四、约尔所界中所有生。【佛告须菩提：「尔所国土中，所有众生。】　　　　﹝约所知诸心明智净﹞五、约一一众生所有心。又分三：　　　　﹝约一一众生所有心﹞初、总明染净以标悉知。【「若干种心，如来悉知。】　　无著云：若干种心者，有二种：谓染及净，即共欲心，离欲心等。　　　　﹝约一一众生所有心﹞二、会妄归真以释悉知。【「何以故？如来说：诸心皆为非心，是名为心。】　　大云云：由一切妄心，依真如体都无其性，佛证真如，故悉知之。诸心者，标指；非心者，妄识本空；是名心者，真心不灭。若本论释则与此殊，偈云：种种颠倒识，以离于实念，不住彼实智，是故说颠倒。　　　　﹝约一一众生所有心﹞三、推破杂染以释非心。【「所以者何？须菩提！过去心不可得，现在心不可得，未来心不可得。】　　无著云：过去已灭故，未来未有故，现在第一义故。　　　　﹝蹑迹断疑﹞十六、断福德例心颠倒疑。分二：　　论云：向说心住颠倒皆不可得，若如是，福德亦是颠倒，何名善法？斯之文二：　　　　﹝断福德例心颠倒疑﹞初、问福答福。【「须菩提！于意云何？若有人满三千大千世界七宝，以用布施，是人以是因缘，得福多不？」「如是，世尊！此人以是因缘，得福甚多。」】　　以是离相无倒行施因缘，成无漏福离于二障，既非颠倒故得福多。　　　　﹝断福德例心颠倒疑﹞二、反释顺释。【「须菩提！若福德有实，如来不说德福德多；以福德无故，如来说得福德多。】　　偈云：佛智慧为本，非颠倒功德。论云：显示福非颠倒，佛智为本，故福有者取相也，福无者离相也。问福性空，故福多者，前说妄心性空，妄亦应多。答福以佛智为本，顺于性空，故悟性空，福则甚多，心识颠倒；违于性空，故悟性空，则心识都尽。　　　　﹝蹑迹断疑﹞十七、断无为何有相好疑。分二：　　论云：若诸佛以无为得名，云何诸佛成就相好，而名为佛，此约法身佛故以为疑。断之文二：　　　　﹝断无为何有相好疑﹞初、由无身故现身。【「须菩提！于意云何？佛可以具足色身见不？」「不也，世尊！如来不应以具足色身见。何以故？如来说具足色身，即非具足色身，是名具足色身。】　　即随形好也。如镜中无物方能现物故。论云：法身毕竟非色身非诸相，然相好二种，亦非不佛，此二不离法身故。是故此二亦得言无，故说非身；亦得言有，故说成就。　　　　﹝断无为何有相好疑﹞二、由无相故现相。【「须菩提！于意云何？如来可以具足诸相见不？」「不也，世尊！如来不应以具足诸相见。何以故？如来说诸相具足，即非具足，是名诸相具足。」】　　即三十二相也。一一如前色身中说。　　　　﹝蹑迹断疑﹞十八、断无身何以说法疑。分三：　　论云：若如来色身相好不可得见，云何言如来说法？断之文三：　　　　﹝断无身何以说法疑﹞初、遮错解。【「须菩提！汝勿谓如来作是念：我当有所说法。莫作是念。】　　谷中无人能作音声故。　　　　﹝断无身何以说法疑﹞二、释所以。【「何以故？若人言如来有所说法，即为谤佛，不能解我所说故。】　　世尊达诸法空，毕竟无执，今言有说，是谤佛执法也。　　　　﹝断无身何以说法疑﹞三、示正见。【「须菩提！说法者，无法可说，是名说法。」】　　偈云：如佛法亦然，所说二差别，不离于法界，说法无自相。大云云：若言无说是真说法，若言有说不名说法，是谤佛故。　　　　﹝蹑迹断疑﹞十九、断无法如何修证疑。分三：　　论云：如来不得一法，云何离上上证转，转得阿耨菩提？为断此疑示现非证法，名为阿耨菩提。断之文三：　　　　﹝断无法如何修证疑﹞初、以无法为正觉。【尔时，慧念须菩提白佛言：「世尊！颇有众生，于未来世，闻说是法，生信心不？」佛言：「须菩提！彼非众生，非不众生。何以故？须菩提！众生众生者，如来说非众生，是名众生。」须菩提白佛言：「世尊得阿耨多罗三藐三菩提，为无所得耶？」佛言：「如是，如是，须菩提！我于阿耨多罗三藐三菩提，乃至无有少法可得，是名阿耨多罗三藐三菩提。】　　偈云：彼处无少法，知菩提无上。论云：彼菩提处无有一法可证，名为阿耨菩提。　　　　﹝断无法如何修证疑﹞二、以平等为正觉。【「复次须菩提！是法平等，无有高下，是名阿耨多罗三藐三菩提。】　　偈云：法界不增减。论云：是法平等，是故名无上，以更无上上故。　　　　﹝断无法如何修证疑﹞三、以正助修正觉。【「以无我、无人、无众生、无寿者，修一切善法，则得阿耨多罗三藐三菩提。须菩提！所言善法者，如来说：即非善法，是名善法。】　　「无我」等，是了因即正道也。修一切善法是缘因，即助道也。即得阿耨菩提是正觉也。所言善法者标指也。「即非」等者。论云：彼法无有漏法，故名非善法；以有无漏法，故名为善法。　　　　﹝蹑迹断疑﹞二十、断所说无记非因疑。　　论云：若修一切善法得阿耨菩提者，则所说法不能得菩提，以是无记法故。断者。【「须菩提！若三千大千世界中，所有诸须弥山王，如是等七宝聚，有人持用布施；若人以此般若波罗蜜经，乃至四句偈等，受持读诵为他人说，于前福德百分不及一，百千万亿分，乃至算数譬喻所不能及。】　　偈云：虽言无记法，而说是彼因，是故一法宝，胜无量珍宝。论云：以离所说法，不能得大菩提故，此法能为菩提因。又言，汝法是无记，而我法是记，是故胜舍无量七宝。　　　　﹝蹑迹断疑﹞二十一、断平等云何度生疑。分四：　　论云：若法平等无高下者，云何如来度众生？断之文四：　　　　﹝断平等云何度生疑﹞初、遮其错解。【「须菩提！于意云何？汝等勿谓如来作是念：我当度众生。须菩提！莫作是念。】　　　　﹝断平等云何度生疑﹞二、示其正见。【「何以故？实无有众生如来度者。】　　偈云：平等真法界，佛不度众生，以名共彼阴，不离于法界。论云：众生假名与五阴共，不离法界。　　　　﹝断平等云何度生疑﹞三、反释所以。【「若有众生如来度者，如来则有我人众生寿者。】　　论云：若如来有如是心，五阴中有众生可度者，此是取相过。无著云：如来如尔炎而知，是故若有众生想，则为有我取。　　　　﹝断平等云何度生疑﹞四、展转拂迹。【「须菩提！如来说有我者，则非有我，而凡夫之人以为有我。须菩提！凡夫者，如来说则非凡夫。】　　　　﹝蹑迹断疑﹞二十二、断以相比之真佛疑。分五：　　论云：虽相成就不可得见如来，而以见相成就，比智则知如来法身。断之文五：　　　　﹝断以相比之真佛疑﹞初、问以相表佛。【「须菩提！于意云何？可以三十二相观如来不？」】　　　　﹝断以相比之真佛疑﹞二、答因苗识根。【须菩提言：「如是，如是。以三十二相观如来。」】　　大云云：前悟色身，今迷法身。意谓法身既流出相身，即由此相，知佛证得无相法身。　　　　﹝断以相比之真佛疑﹞三、难凡圣不分。【佛言：「须菩提！若以三十二相观如来者，转轮圣王则是如来。」】　　偈云：非是色身相，可比知如来，诸佛唯法身，转轮王非佛。　　　　﹝断以相比之真佛疑﹞四、悟佛非相见。【须菩提白佛言：「世尊！如我解佛所说义，不应以三十二相观如来。」】　　　　﹝断以相比之真佛疑﹞五、即见闻不及。【尔时，世尊而说偈言：「若以色见我，以音声求我，是人行邪道，不能见如来。】　　魏加后偈云：「彼如来妙体，即法身诸佛，法身不可见，彼识不能知。」偈云：唯见色闻声，是人不知佛，以真如法身，非是识境故。无著云：以彼法真如相故，非如言说而知，唯自证知故。　　　　﹝蹑迹断疑﹞二十三、断佛果非关福相疑。分四：　　由前相比法身是失，又闻以色见声求是邪，遂作念云：佛果一向无相无为，若尔则修福德之因，但成相果，相果既非佛果，佛果则不以具相而得，故佛果毕竟不关福相。故论云：有人起如是心，若不依福德得大菩提，如是诸菩萨，则失福德，及失果报。断之文四：　　　　﹝断佛果非关福相疑﹞初、遮毁相之念。【「须菩提！汝若作是念：『如来不以具足相故，得阿耨多罗三藐三菩提。』须菩提！莫作是念：『如来不以具足相故，得阿耨多罗三藐三菩提。』】　　华严经云：色身非是佛，音声亦复然，亦不离色声，见佛神通力。肇云：不偏在色声故言非，非不身相故复言是。大云云：若言如来不以相具，断灭见矣，故佛止云：莫作是念。　　　　﹝断佛果非关福相疑﹞二、出毁相之过。【「须菩提！汝若作是念，发阿耨多罗三藐三菩提心者，说诸法断灭。莫作是念。】　　毁相则堕断灭，断灭是损减之过，断见边见之过。　　　　﹝断佛果非关福相疑﹞三、明福相不失。【「何以故？发阿耨多罗三藐三菩提心者，于法不说断灭相。】　　无著云：于法不说断灭者，谓如所住法而通达，不断一切生死影像法，于涅槃自在行，利益众生事，此中为遮一向寂静故，显示不住涅槃。偈云：不失功德因，及彼胜果报。论云：虽不依福德，得真菩提，而不失福德及彼果报，以能成就智慧庄严功德庄严。　　　　﹝断佛果非关福相疑﹞四、明不失所以。分二：　　　　﹝明不失所以﹞初、明得忍故不失。【「须菩提！若菩萨以满恒河沙等世界七宝布施；若复有人知一切法无我，得成于忍，此菩萨胜前菩萨所得功德。】　　论云：有人起如是心，诸菩萨得出世智，失彼福德及以果报，为遮此故，偈云：得胜忍不失，以得无垢果。无我者二种无我也。　　　　﹝明不失所以﹞一、明不受故不失。分二：　　　　﹝明不受故不失﹞初、正明。【「须菩提！以诸菩萨不受福德故。」】　　论云：彼福德得有漏果报，故可诃也。无著云：此显示不著生死故，若住生死即受福德。　　　　﹝明不受故不失﹞二、征释。【须菩提白佛言：「世尊！云何菩萨不受福德？」「须菩提！菩萨所作福德，不应贪著，是故说不受福德。】　　　　﹝蹑迹断疑﹞二十四、断化身出现受福疑。分二：　　论云：若诸菩萨不受福德，云何诸菩萨福德众生受用？断之文二：　　　　﹝断化身出现受福疑﹞初、斥错解。【「须菩提！若有人言，如来若来若去、若坐若卧，是人不解我所说义。】　　偈云：是福德应报，为化诸众生，自然如是业，诸佛现十方。　　　　﹝断化身出现受福疑﹞二、示正见。【「何以故？如来者，无所从来，亦无所去，故名如来。】　　偈云：去来化身佛，如来常不动。大云云：众生心水若清净，则见佛来，来无所从；浊则见双林示灭，则云佛去，去无可至。肇云：解极会如，体无方所，缘至物现，来无所从，感毕为隐，亦何所去。　　　　﹝蹑迹断疑﹞二十五、断法身化身有异疑。分二：　　据前不可以化相比知法身，法身无去来坐卧，即似真、化异，据遮断灭之念，又显不失福相，即似真、化一，故成疑也。此约微尘世界，委释非一非异义，以断此疑。文二：　　　　﹝断法身化身有异疑﹞初、约尘界破一异。又分五：　　　　﹝约尘界破一异﹞初、细末方便破粗色。【「须菩提！若善男子、善女人，以三千大千世界碎为微尘，于意云何？是微尘众宁为多不？」「甚多，世尊！】　　偈云：于是法界处，非一亦非异。论云：彼诸佛如来，于真如法界中，非一处住，亦非异处住，为示此义故，说世界碎为微尘。故偈云：世界作微尘，此喻示彼义。　　无著云：为破名色身故说界尘等，于中细末方便及无所见方便，尘甚多者，是细末方便。　　大云云：即是析尘至于细末，以此方便破粗色矣。此言微尘依大乘宗，于一抟色假想分析，至极略色为尘，非小乘宗实尘矣。　　　　﹝约尘界破一异﹞二、不念方便破微尘。【「何以故？若是微尘众实有者，佛则不说是微尘众，所以者何？佛说微尘众，则非微尘众，是名微尘众。】　　论云：尘碎为末，故非一处，尘众聚故，故非异处。如是佛住法界中，非一处住，非异处住。　　又若尘众实有者，世间凡夫悉亦自知，何须佛说，秪为不知体不成就，故佛说矣。故无著云：世尊说非者，以此聚体不成就故。若异此者，佛虽不说亦自知是聚。　　　　﹝约尘界破一异﹞三、不念方便破世界。【「世尊！如来所说三千大千世界，则非世界，是名世界。】　　本论破世界不实之义可知。无著云：此破名身世界者，众生世界。　　　　﹝约尘界破一异﹞四、俱约尘界破和合。【「何以故？若世界实有者，则是一合相。如来说：一合相、则非一合相，是名一合相。」】　　论云：若实有一世界，如来则不说三千界。大云云：若实有一世界，冥然是一一和合矣。是则不合，有多差别，今既佛说三千，明非冥然一矣。故约三千破一界也。　　无著云：为并说若世界若微尘界故，有二种抟取：为一抟取及差别搏取。大云云：此明尘众及众生类俱名世界，一合相者，即是抟取。抟取为一，故云和合，故此一合有二抟取：一者一抟取，即是世界和合为一；二差别抟取，即是微尘有众多极微，名为差别。非一合者，第一义中二界无实故。　　　　﹝约尘界破一异﹞五、佛印无中妄执有。【「须菩提！一合相者，则是不可说，但凡夫之人贪著其事。】　　论云：以彼聚集，无物可取，虚妄分别，故云妄取，若有实者即是正见。无著云：世谛说抟取，第一义不可说，彼小儿凡夫如言说取。大云云：执见五蕴，取其和合，是贪著事，迷于事法起烦恼矣。　　　　﹝断法身化身有异疑﹞二、约止观破我法。分二：　　　　﹝约止观破我法﹞初、除我执。又分二：　　　　﹝除我执﹞初、斥错解。【「须菩提！若人言：佛说我见、人见、众生见、寿者见，须菩提！于意云何？是人解我所说义不？」「世尊！是人不解如来所说义。】　　　　﹝除我执﹞二、遣言执。【「何以故？世尊说我见、人见、众生见、寿者见，则非我见、人见、众生见、寿者见，是名我见、人见、众生见、寿者见。」】　　论云：我见虚妄分别，佛说即是不见。无著云：此显示如所不分别，云何显示如？外道说我，如来说为我见故，安置人无我；又为说有此我见故，安置法无我，如是观察菩萨入相应三昧时，不复分别，即此观察为入方便。　　　　﹝约止观破我法﹞二、除法执。分二：　　　　﹝除法执﹞初、除分别。【「须菩提！发阿耨多罗三藐三菩提心者，于一切法，应如是知，如是见，如是信解，不生法相。】　　无著云：此显示何人无分别，于何法不分别，何方便不分别。　　此显示增上心增上智故，于无分别中知见胜解。　　于中若智依止奢摩他故知，依止毗钵舍那故见。此二依止三摩提故胜解，以三摩提自在故，解内攀缘影像，彼名胜解。　　云何无分别，此正显无分别。大云云：前之方便是加行智，今不分别是根本智，即亲证真如离能所取，名不分别。　　　　﹝除法执﹞二、显本寂。【「须菩提！所言法相者，如来说即非法相，是名法相。】　　无著云：此显示法相中，不共义及相应义，如前已说。　　　　﹝蹑迹断疑﹞二十六、断化身说法无福疑。分二：　　因闻真化非一非异，意云：若就非一化唯虚假，若就非异又唯冥合归一，法身即化身，终无自体，若尔即所说法受持演说无福。断之文二：　　　　﹝断化身说法无福疑﹞初、明说法功德。【「须菩提！若有人满无量阿僧祇世界七宝持用布施，若有善男子、善女人，发菩萨心者，持于此经，乃至四句偈等，受持读诵，为人演说，其福胜彼。】　　偈云：化身示现福，非无无尽福。论云：虽诸佛自然化身作业，而彼诸佛化身说法，有无量无尽无漏功德。　　　　﹝断化身说法无福疑﹞二、明说法不染。【「云何为人演说？不取于相，如如不动。】　　无著云：为说法不染故，以有如是大利益故决定演说，如是演说即无所染。　　云何满说等者，显示不可言说故；若异此者则为染说，以颠倒义故。又说时不求信敬等，亦为无染说法。　　大云云：若能不以生灭心行说实相法，则如彼真如，故曰如如；又心如境如，故曰如如，「不动」者则无染义。　　　　﹝蹑迹断疑﹞二十七、断入寂如何说法疑。分三：　　论云：若诸佛如来常为众生说法，云何言如来入涅槃。断者。【「何以故？一切有为法，如梦幻泡影，如露亦如电，应作如是观。」】　　释此文为三：　　　　﹝断入寂如何说法疑﹞初、约两论释。分二：　　魏本中九喻。魏本云：一切有为法，如星翳灯幻，露泡梦电云，应作如是观。于中文二：　　　　﹝约两论释﹞初、约本论断疑。　　偈云：非有为非离，诸如来涅槃，九种有为法，妙智正观故。论云：诸佛得涅槃，化身说法故非有为，非离有为。何故示现世间，而不住有为，由妙智正观，有为如九喻虚假故。　　　　﹝约两论释﹞二、兼无著释相。　　无著云：此偈显示四有为相。文四：　　（一）自性相。此见相二，用识为体，生死根本故。文三：一、星喻见。无著云：无智暗中有彼光故。有智明中无彼光故。二、翳喻相。论云：如目有翳，则见毛轮等色，观有为法亦尔，以颠倒见故。无著云：人法我见如翳，以取无义故。三、灯喻识。灯约膏油相续不绝，识依贪爱生死无休。　　（二）著所住味相。论云：幻喻所依住处，以器世间种种差别，无一体实故。无著云：味著颠倒境故。大云云：幻出城郭诳人，识变山河不实故。　　（三）随顺过失相。自身及受用是过失，观此无常是名随顺。又解云：随顺身受即是过失。文二：初、露喻身。论云：身亦如是少时住故。二、泡喻受。论云：所受用事亦复如是，以受想因三法不定故。无著云：显示随顺苦体，以受如泡故，功德施云：观察寿如水泡，或始生未成体，或才生，或暂停住，即归散灭。　　（四）随顺出离相。无著云：随顺人法无我故得出离。文三：初、梦喻过去。无著云：彼过去行以所念处故如梦。论云：应观过去所有集造同于梦境，但唯念性故。功德施云：观察作者，如梦中随见闻之境，以念分别熏习住故。虽无作者，种种境界，分明现前。如是众生，无始时来，有诸烦恼，善不善业，熏习而住。虽无我是能作者，而现无涯生死等事。二、电喻现在。论云：以刹那不住故。功德施云：观察心如电，生时即灭。三、云喻未来。论云：以于子时阿黎耶识，与一切法为种子根本，无著云：彼粗恶种子似虚空，引心出故如云。　　无著云：如是知三世行，则达无我，此显示随顺出离相。大云云：过未无体，现又不住，则三世空，达无我矣。　　　　﹝断入寂如何说法疑﹞二、约诸经显诸虚假喻之大意。　　佛说一切法空，疑云：云何现见一切境界？故说如幻，幻法虽无，分明可见。又疑云：幻法既无，人何爱著？故说如阳焰，渴鹿谓之水，爱著奔趣。又疑云：渴鹿毕竟不得水，贪者如何皆得受用？故说如梦，梦中所见，亦得受用。又疑云：梦造善恶，寤无业报；梦打尊长，寤无忧惧。故说如影如响，虽全无体，明镜对色，空谷对声，妍媸高低，一一皆应，必无杂乱，必无参差。又疑云：苦都无实，菩萨何以作利乐事？故说如化，谓变化者，虽知不实而化事。　　　　﹝断入寂如何说法疑﹞三、会通。　　秦译经本，梦幻泡影，空理全彰，露电二喻无常足显，悟真空，则不住诸相，观生灭，则警策修行，妙符破相之宗，巧示亡情之观。　　魏译九喻，秦本略者，以星、灯有体，云种含生，恐难契空心，潜滋相想，取意之译，妙在兹焉。　　　　﹝释经文﹞第三，流通分。【佛说是经已，长老须菩提！及诸比丘、比丘尼、优婆塞、优婆夷，一切世间天人阿修罗，闻佛所说，皆大欢喜，信受奉行。】　　尼者此云女也。优婆塞此云近事男，优婆夷此云近事女，亲近比丘比丘尼而承事故。阿修罗此云非天，「皆大」等者。文殊所问经云：有三种义，欢喜奉行：（一）说者清净，不为取著利养所染；（二）所说清净，以如实知法体；（三）得果清净。　　无著云：若闻如是义，于大乘无觉，我念过于石，究竟无因故。　　天亲云：诸佛希有总持法，不可称量深句义，从尊者闻及广说，回此功德施群生。　　大云云：大圣说经妙理斯毕，二空圆极四众奉行。　　肇云：同听齐悟，法喜荡心，服玩遵式，永崇不朽。　　资圣云：般若深经三世佛母，闻经四句，以超恶趣之因，一念净持，必获菩提之记，故人天异类，莫不虔受奉行矣。2          
